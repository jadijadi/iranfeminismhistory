<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html dir="rtl" lang="fa">

<!-- Mirrored from we-change.org/spip.php?page=print&id_article=6369 by HTTrack Website Copier/3.x [XR&CO'2014], Sat, 17 May 2025 01:49:14 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<head>
	<title>تغییر برای برابری</title>
	<meta http-equiv="Content-Type" content="text/html; charset=utf-8" />
	
	<meta name="generator" content="SPIP" />
	

	<!-- Lien vers le backend pour navigateurs eclaires -->
	<link rel="alternate" type="application/rss+xml" title="مشترك‌سازي تمام سايت" href="spip04ff.html?page=backend" />

	<!-- Ceci est la feuille de style par defaut pour le code genere par SPIP -->
	<link rel="stylesheet" href="#" type="text/css" media="all" />
	<!-- Feuille de styles CSS pour l'affichage du site sur ecran -->
	<link rel="stylesheet" href="#" type="text/css" media="projection, screen, tv" />
	<!-- Feuille de styles CSS pour l'impression -->
	<link rel="stylesheet" href="#" type="text/css" media="print" />
</head>
<body class="body">



	


<table border="0" width="100%" cellspacing=12 id="table1">
	<tr>
		<td valign="top" width="20%">
		
		<table border=1 align=right width=90%><tr><td>
		<p align="center">
		<small>
			<img src=squelettes/logo_print.jpg>
			<br><br>
			<br>شماره مقاله: 6369
			<br>
			<br>مسیر:<br> صفحه اول  &gt;  سایت نوشته ها
			<br>
			<br>لینک مستقیم:<span dir=ltr><br>/spip.php?article6369</span>
			<br><br><br><small>برخی از حقوق برای کمپین یک میلیون امضا محفوظ است.</small><br>
			</span> 
		</small>
		</p>
		</td></tr></table>



	</td>
		<td width="80%" valign="top">
		

		<div id="contenu">

			<div class="cartouche">
				<!-- debut_surligneconditionnel -->
				
				
				<h1 class="titre">دگردیسی جهان / نوام چامسکی</h1>
				
				<!-- finde_surligneconditionnel-->

				<p><small>چهار شنبه20 مرداد 1389</small></p>

				
				
			</div>


			<!-- debut_surligneconditionnel -->
			
			<br class="nettoyeur" />
			<p class="lien">آنلاين بنگريد : <a href="http://www.peykeiran.com/Content.aspx?ID=20126" class="spip_out">به نقل از پیک ایران </a></p>
			<div class="texte"><p>منبع : لوموند دیپلماتیک</p>
<p>نوشته Noam CHOMSKY</p>
<p>به نقل از پیک ایران</p>
<p>از ميان اظهار عقيده هاي نوآم چامسکي، نقد سياست خارجي آمريکا بيشترين شمار نظرها و تفسيرها را برانگيخته است، در ستونهاي نشريه ما نيز چنين بوده. اما بسياري موضوعهاي ديگر در کانون توجه او قرار گرفته اند.</p>
<p>جهان در دگرديسي است</p>
<p>به عنوان مثال به جنبش زنان که يک پديده نوين در تاريخ ماست توجه کنيم. اگر از مادربزرگ من پرسيده بوديد که آيا خود را مظلوم مي‌داند او معناي پرسش را نمي فهميد. اگر از مادرم مي پرسيديد او مي‌دانست که ستمديده است و بدين سبب دلچرکين نيز بود، اما توانايي آن را نداشت که آشکارا به اعتراض به وضع موجود برخيزد. او نمي‌گذاشت من و پدرم وارد آشپزخانه شويم: نقش ما اين نبود. ما قرار بود به چيزهاي مهم بپردازيم، مثلا تحصيل، و کار تماما بر عهده او بود. اکنون از دختران من بپرسيد آيا ستمديده اند. در اين که اصلا بحثي نيست. شما را رسما مي‌فرستند پي کارتان، همين. اين يک دگرديسي پراهميت است که به تازگي روي داده، يک دگرديسي تماشايي در وجدان و کنش اجتماعي. بياييد در راهروهاي دانشگاه ام آي تي قدم بزنيم. چهل سال پيش همه دانشجوياني که در اينجا مي‌ديديد از جنس مذکر، سفيدپوست، با لباس برازنده و پر از احترام براي بزرگترها بودند. امروز نيمي از آنها زن اند و يک سومشان بر آمده از اقليتها، لباسها راحت اند. اين دگرديسيها دگرديسيهاي کوچکي اند و در کل جامعه روي داده اند. (...)</p>
<p>اين دگرديسي چگونه روي داده است؟ از خودتان بپرسيد: چگونه از مادربرزگ من به مادرم و سپس به دخترانم چنين تغييري روي داده است؟ اين تغيير نتيجه اقدام خيرخواهانه دولتي که قوانين اعطا کننده حقوق زنان را به رأي گيري گذاشته باشد که نبوده. عمدتن جنبشهاي مبارز چپ آغازگر اين دگرديسي بوده اند. نگاه کنيد به جنبش مقاومت در برابر سربازگيري در سالهاي ١٩٦٠. کساني که نمي خواستند به جنگ بروند دست به گزينشي بسيار دليرانه مي زدند. براي يک بچه ١٨ ساله آسان نيست که اين خطر را به جان بخرد که آينده شغلي پرنويدش را از دست بدهد و شايد سالهاي درازي در زندان بگذراند يا از کشور بگريزد و شايد هرگز نتواند بازگردد. بايد واقعا دل و جرأت داشت. خوب، اين‌طور به نظر مي‌رسد که جنبشهاي جوانان دهه ١٩٦٠ هماهنگ با فرهنگ عمومي غالب قائل به تبعيض جنسيتي بوده اند. شايد اين شعارها را به ياد بياوريد: « دخترها دست رد به سينه پسرهايي که [به جنگ ويتنام] نمي‌روند نمي زنند». اين‌ را در آن دوران مي‌شد روي پوسترهاي تبليغاتي خواند. زنان جواني که در جنبش فعال بودند متوجه شدند که يک جاي کار ايراد دارد: زنان همه کارهاي دفتري و غيره را انجام مي‌دادند، در عوض کار مردان اين بود که خودشان را نمايش بدهند و پز شجاعتشان را بدهند. اينجا بود که زنان کم کم اين مردان جوان را به چشم ستمگر ديدند. و اين يکي از سرچشمه هاي عمده جنبش فمينيستي مدرن شد، جنبشي که در اين دوران حقيقتا به شکوفايي رسيد. هميشه لحظه‌اي مي‌رسد که مردم ساختار قدرت و سلطه را درک مي‌کنند و تصميم مي‌گيرند کاري انجام دهند. اين‌گونه است که در تاريخ دگرديسي رخ مي دهد. نمي دانم اين لحظه چگونه مي‌رسد. ولي ما همگي توانايي آن را داريم که کاري انجام دهيم.</p>
<p>(La Doctrine des bonnes intentions. Entretiens avec David Barsamian, Fayard, Paris, 2006.)</p>
<p>خودخواهي راهبر کنش جمعي نيست</p>
<p>فرض کنيم که يک آدم گرسنه در غياب پليس در خيابان در حال قدم زدن است که با يک کودک گرسنه که تکه ناني در دست دارد روبرو مي شود. آيا غريزه طبيعي حکم مي‌کند که او نان را از کودک بربايد؟ اگر چنين کند ما عمل او را بيمارگونه تلقي خواهيم کرد. هنگامي که دلفين ها در نتيجه پايين رفتن آب دريا در ساحلي به گل مي‌نشينند صدها تن به ياري آنان مي شتابند و در شرايطي دشوار تلاش مي‌کنند که آنان را نجات دهند.</p>
<p>آيا خودخواهي يا حتي نظريه‌هاي پيچيده‌تري که بر آنند که انتخاب طبيعي تمايل به کمک به اعضاي خانواده خود و نوع دوستي متقابل را تقويت مي کند مي‌توانند توضيحي قانع کننده براي اين نوع رفتار باشند؟ به نظر من نه تاريخ و نه تجربه پيش‌فرض آدام اسميت و ديويد هيوم را – که از جمله قهرمانان ستايندگان معاصر خودخواهي اند – مبني بر اينکه همدردي و نگراني براي راحتي ديگران ويژگيهاي بنيادين طبيعت بشر هستند نقض نمي‌کنند.</p>
<p>اعتقاد به اين که خودخواهي يک غريزه غالب انساني است بسيار مناسب حال صاحبان ثروت و قدرت است که اميد دارند نهادهاي اجتماعي بنيان نهاده بر حس همدردي، همياري و کمک متقابل را ويران کنند. بي رحمترين عناصر ثروتمند و قدرتمند (...) مصمم اند که تأمين اجتماعي، برنامه‌هاي بهداشتي، مدرسه‌ها و در‌ واقع تمام حاصل مبارزات مردمي را که به کار برآوردن نيازهاي عمومي مي‌آيد و تنها تأثيري ناچيز بر ثروت و قدرت آنان دارد نابود نمايند. براي آنان بسيار آسان است که نظريه‌هاي خيال پردازانه اي ببافند که خود خواهي را در کانون طبيعت بشر قرار مي دهند و به اين ترتيب نشان دهند که اينکه انسان در فکر اين باشد که آيا زن بيوه معلولي که در سوي ديگر شهر زندگي مي‌کند دسترسي به غذا و پرستاري دارد، يا کودک روبرويي دسترسي به آموزش درخور دارد خطاست (يا بنا بر ادبيات مرسوم «بد» است). آُيا هيچ استدلال محکمي در توجيه اين نظريه‌هاي مناسب حال کساني که مطرحشان مي‌کنند وجود دارد؟ من که سراغ ندارم.</p>
<p>طبيعت بشر و نظام اجتماعي</p>
<p>اگر نظام اجتماعي موجود تنها نظام سازگار با طبيعت بشر باشد، پس چرا تقريبا در تمام طول تاريخ بشريت وجود نداشته و تنها به تازگي در انگلستان و جاهاي ديگر تحميل شده، آن هم به زور و اجبار؟ (...) فکر مي‌کنم آدمهاي معقول بر اين امر اتفاق نظر داشته باشند که نمي‌توان از وجود نابرابري در توانايي حل مسأله هاي رياضي، يا در توانايي له کردن سر ديگري با يک ضربه، هيچ نتيجه دقيقي درباره نحوه سازماندهي جامعه گرفت. (...) در تاريخ، دانش يا منطق هيچ چيزي وجود ندارد که بر مبناي آن بتوان گفت که شکلهاي ويژه سازماندهي اجتماعي در برهه هاي گوناگون تاريخي لزوما منعکس کننده طبيعت بنيادين بشري هستند – درباره حشرات مي‌توان چنين باوري داشت، اما در مورد انسان‌ها ترديدي نيست که اين باور کاملا بي معناست.</p>
<p>مبارزه و رسانه‌ها</p>
<p>هدف از مبارزات اجتماعي جلب توجه رسانه‌ها نيست. رسانه‌هاي آمريکايي تقريبا هيچ توجهي به مجمع اجتماعي جهاني نمي‌کنند و گزارشهاي انگشت شماري هم که به آن اختصاص داده مي‌شوند مسخره اند. با وجود اين صدهزار نفري که در آخرين گردهماييهاي مجمع شرکت کرده‌اند گمان نمي‌کنند که تلاشهايشان اتلاف وقت باشد. همان بهتر است که رسانه‌ها اين گردهم آئي ها را مسکوت بگذارند، به جاي آنکه تاکتيک هائي در پيش بگيرند که فرصت افترا و در سايه قرار دادن اهداف معتبر حرکت را در اختيارشان قرار دهد. گمان مي‌کنم که اقدامهاي تحريک آميز پليسي هم – اگر آنچنان که به من اطلاع داده شده روي داده باشند – همين هدف را دنبال مي کنند. اما از اين نکته گذشته، هدف از گردهم آئي ها جلب توجه رسانه‌ها نيست. اين گردهم آئي ها جزئي از يک فرايند پي گير آموزش، سازماندهي، مقاومت و آلترناتيو سازي اند. طبيعي است که هدف اتهامات دروغين نهادهاي پشتيبان ساختارهاي موجود قدرت و سلطه قرار گيرند.</p>
<p>آنارشيسم</p>
<p>آنارشيسم، دست کم برداشت من از آنارشيسم (که به نظر خودم توجيهات استواري هم دارد، ولي موضوع بحث چيز ديگري است) يک گرايش انديشه و کنش بشري است که در پي شناسايي ساختارهاي اقتدار و سلطه مي‌باشد و از اين ساختارها مي‌خواهد که خود را توجيه نمايند و در صورت امکان (که اغلب مهياست) مي‌کوشد از آنان برگذرد.</p>
<p>سرگرمي و دروغ پراکني</p>
<p>من به چند دليل نيويورک تايمز و ديگر روزنامه هاي نخبگان را با دقت مي خوانم. دليل اول اينکه اين روزنامه‌ها تعيين کننده برنامه کار هستند و ديگران کاري جز پيروي از آنان ندارند. ديگر اينکه آنان به فرهنگ روشنفکري مسلط تعلق دارند که بسيار براي من جالب است. بي ترديد صنعت خبرسرگرمي ابعاد غول آسايي دارد. بنا بر توضيحاتي که سردمداران اين صنعت لطف کرده به ما مي‌دهند آنان از يک سو خود را وقف برقراري کنترل «در اوقات فراغت» کرده‌اند - که مکمل کنترل «در ساعات کاري» است که در سيستمهاي تايلوريست براي تبديل کارگران به روبوتهاي ناآگاه و فرمانبردار طراحي شده است – و از سوي ديگر کارشان برگرداندن توجه مردم به سوي «امور سطحي زندگي همچون مصرف باب روز» است و القاي نوعي «فلسفه بيهودگي» به جماعت. بي ترديد تأکيد بر همه اين نکته‌ها اهميت دارد، و کارهاي خوبي در اين زمينه انجام شده است، من فراوان به اين کارها ارجاع داده ام. خشنودم که مي‌توانم اين کار را به کسان ديگري واگذار نمايم که بسيار هم خوب از عهده آن بر مي‌آيند، چرا که خودم چندان وارد نيستم و علاقه و منابع لازم را هم براي بيشتر آموختن در اين زمينه، مثلا درباره تلويزيون ندارم. در عوض، تحليل انتقادي فرهنگ روشنفکري و رسانه‌هاي نخبگان که تعيين کننده موضوعهاي مورد بحث عمومي اند، کاري است که نخبگان روشن‌فکر چندان خوش ندارند، که تعجبي هم ندارد، به همين سبب اين کار به ندرت با جديت انجام مي شود. (...) به نظر من شکل طرح پرسشها متضمن يک نوع بي‌عدالتي نسبت به اکثريت مردم است. من هيچ دليلي بر اين مدعا نيافته‌ام که اکثريت مردم بيش از نخبگان روشن‌فکر تأثيرپذير از حمله هاي تبليغاتي باشد، و دلايل خوبي هم دارم که گمان کنم عکس اين فرضيه ممکن است درست باشد.</p>
<p>آزادي و مردم سالاري</p>
<p>من با اين پيش‌فرض تلويحي که «محدود ساختن آزادي سياسي» در کوبا عاملي مؤثر در حفظ دستاوردها در زمينه گذران زندگي و بهداشت عمومي است موافق نيستم. من فکر مي‌کنم برعکس، اين محدوديت به نابودي بنيان اين دستاوردها مي انجامد، دستاوردهايي که در مقايسه با سطحي که در کشورهاي مشتري ايالات متحده و اروپا وجود دارد بسيار هم قابل توجه اند. براي اثبات اينکه برگزاري انتخابات به نوعي با مراقبتهاي بهداشتي يا تغذيه مباينت دارد بايد دليل آورد، حال آنکه اين نوع بيانات به جاي اثبات مدعا فرض را بر آن مي‌گذارند. من که چنين دليلي سراغ ندارم و باور دارم که آزادي سياسي و رفاه اجتماعي تقويت کننده يکديگرند نه ضد يکديگر. (...) با اين ايده نيز موافق نيستم که انتخابات در نظامهاي مردم سالاري غربي «بي اهميت» است. درست است که در نتيجه تمرکز قدرت خصوصي طيف گزينه هاي سياسي بسيار باريک و محدود است. علاوه بر اين تهاجم نئوليبراليسم به مردم سالاري – که هدف عمده نئوليبراليسم است – به عمد محدوديتهاي حتي شديدتري هم به گردش چرخهاي دمکراسي تحميل نموده است. با وجود اين نمي‌توان نتيجه گرفت که سياست به يک «بازي بي اهميت» تبديل شده يا تهاجم نئوليبراليسم به مردم سالاري را نمي‌توان پس راند. در گذشته سياست ورزي انتخاباتي امکان پيشرفتهايي بسيار پراهميتي را در رفاه بشر فراهم نموده است، و اين را توده مردم بسيار خوب درک مي کنند. و هيچ دليلي وجود ندارد که انتخابات در کشورهاي غربي نتوانند هم سطح کشورهايي مانند برزيل که با شرايط بسيار دشوارتري روبرو هستند باشند. هم چنين هيچ دليلي وجود ندارد که ما از آزادي و امتيازهايي که در پي قرنها مبارزه به دست آمده‌اند دست بکشيم، تنها بدين سبب که موانعي جدي در سر راه بهره برداري از آنان وجود دارد.</p>
<p>منبع: Jean Bricmont et Julie Franck (sous la dir. de), « Chomsky », Cahiers de l’Herne, no 88, Paris 2007.</p>
<p>نقد پست مدرن علم</p>
<p>بايد بگويم که اين ايده «علم مذکر سفيدپوست» white male science با کمال تأسف مرا به ياد ايده «فيزيک يهودي» مي اندازد. اين شايد از ناتواني من باشد، ولي من وقتي يک مقاله علمي را مي‌خوانم نمي‌توانم تشخيص بدهم که آيا نويسنده آن مرد و سفيد پوست است يا نه. در گفتگوهاي کاري، در يک آمفي تئاتر، دفتر يا هر جاي ديگري نيز وضع به همين منوال است. و واقعا شک دارم که دانشجويان، همکاران و دوستان غير سفيدپوست يا غير مذکري که با من کار مي‌کنند چندان تأثيري پذيرفته باشند از نظريه‌اي که قائل به آن است که به سبب «فرهنگ، جنسيت يا نژادشان» بايد انديشه و درکي متفاوت با «علم مذکر سفيد پوست» داشته باشند. گمان مي‌کنم که «شگفت زدگي» در توصيف واکنش احتمالي آنان واژه ناتواني است. (...) در گذشته دانشمندان بسياري فعالانه در زندگي فرهنگي طبقه کارگر زمانه خود شرکت جسته اند و تلاش کرده‌اند که خصلت طبقاتي نهادهاي فرهنگي را از خلال برنامه‌هاي آموزشي کارگري يا با نوشتن کتاب‌هايي در زمينه رياضيات، علوم و ديگر موضوعات براي مخاطب عام تعديل نمايند. و روشنفکران چپي به هيچ وجه تنها کساني نبودند که به تلاشهاي اين چنيني دست زده اند. اکنون من حيران مانده‌ام از ديدن روشنفکران چپي که امروزه با اعلام اينکه «پروژه روشنگري» مرده است و ما بايد از «توهمات» علم و خرد دست بکشيم، در پي آنند که نه فقط خوشيهاي شناخت را از مردم مظلوم بگيرند، بلکه آنان از ابزار آزادسازي خويش نيز محروم نمايند. چنين پيامي دل ارباب قدرت را شاد مي‌کند که از خدا مي‌خواهند اين ابزار را به انحصار خويش درآورند.</p>
<p>منبع: « Science et rationalité » (1992), dans Raison et liberté, Agone, Marseille, 2010</p></div>
			<!-- finde_surligneconditionnel-->

			
			
			

			

			
			

			
			
			
			

			
			
			

		</div><!-- fin contenu -->

		</td>
		
	</tr>
</table>






</body>

<!-- Mirrored from we-change.org/spip.php?page=print&id_article=6369 by HTTrack Website Copier/3.x [XR&CO'2014], Sat, 17 May 2025 01:49:14 GMT -->
</html>

