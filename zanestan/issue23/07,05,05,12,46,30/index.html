<!DOCTYPE html PUBLIC "-//W3C//DTD XHTML 1.0 Strict//EN"
  "http://www.w3.org/TR/xhtml1/DTD/xhtml1-strict.dtd">

<html>


<!-- Mirrored from zanestan/issue23/07,05,05,12,46,30/ by HTTrack Website Copier/3.x [XR&CO'2014], Sun, 25 May 2025 04:18:40 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
  <title>زنستان | شماره 23 | ناهید کشاورز » زندان اوین، بند نسوان در نمایی نزدیک/ ناهید کشاورز</title>
  <meta name="developer" content="UltraPain Studios | ultrapain.com" />
  <meta name="designer" content="UltraPain Studios | ultrapain.com" />
  <link rel="shortcut icon" href="../../favicon.html" />
  <link rel="stylesheet" type="text/css" href="../../styles.css" />
  <script type="text/javascript" src="../../scripts/farsi.js"></script>
  <script type="text/javascript" src="../../scripts/newwindow.js"></script>
  <script type="text/javascript" src="../../scripts/contact.js"></script>
  <script type="text/javascript" src="../../scripts/archive.js"></script>
  <script type="text/javascript" src="../../scripts/checkform.js"></script>
  <meta http-equiv="content-type" content="text/html; charset=utf-8" />
  <link rel="alternate" type="application/atom+xml" title="Atom" href="../../atom.xml" />
  <link rel="alternate" type="application/rss+xml" title="RSS 2.0" href="../../index.xml" />
  <link rel="stylesheet" type="text/css" media="print" href="../../print.css" />
  <script type="text/javascript">
    window.onload = inithyperlinks;
  </script>
</head>

<body>
  <div id="blackbar"></div>
  <div id="wrapper">
  
  <!-- [header] -->
        <div id="zanestan"><a href="../../index.html"></a></div>
    <div id="home"><a target="blank" href="../../index.html"></a></div>
    <div id="about"><a href="../../about/index.html"></a></div>
    <div id="archive"><a href="../../archive/index.html" onclick="OpenArchive(this.href); return false"></a></div>
    <div id="links"><a href="../../links/index.html"></a></div>
    <div id="seperator"></div>
    <div id="contact"><a href="javascript:SendMailTo('info','herlandmag','com')"></a></div>
  <!-- [/header] -->

  <!-- [text] -->
  <div id="text">
    <div id="title"><a href="index.html">زندان اوین، بند نسوان در نمایی نزدیک/ ناهید کشاورز</a></div>
    <div id="author"><a href="mailto:ه">ناهید کشاورز</a>&nbsp;|&nbsp;&#1588;&#1606;&#1576;&#1607; ۱۵ &#1575;&#1585;&#1583;&#1740;&#1576;&#1607;&#1588;&#1578; ۸۶&nbsp;|&nbsp;<a target="_blank" href="http://www.technorati.com/search//issue23/07,05,05,12,46,30/">
لینک های وارده</a></div>
    <div id="body" style="color: #000;">
      <p>بند نسوان زندان اوین شامل 3 بند است. بندهای 1،2 و 3. در بند نسوان حدودا 400 زندانی زن نگهداری می شوند که به دلیل اتهامات مختلف در زندان به سر می برند. بیشترین متهمان، متهمان  در ارتباط با مواد مخدر هستند. متهمان به رابطه نامشروع رتبه دوم، چک و کلاهبرداری رتبه سوم و قتل رتبه چهارم را در بین زندانیان تشکیل می دهند. </p>

<p><strong>24 ساعت در بند یک نسوان</strong><br />
بند 1 که بین زندانیان به بند تنبیهی معروف است. شامل دو طبقه است. در هر دو  طبقه، زندانیانی با جرائمی چون ایجاد روسپی خانه، قاچاق مواد مخدر، سرقت، قتل، رابطه نامشروع و ... نگهداری می شوند. در طبقه پایین اتاقی به زنان بچه دار اختصاص دارد. در این اتاق مادران زندانی با کودکانشان ایام محکومیت خود را سپری می کنند. طبق گفته یکی از زندانیان بند 3 که مسئول پختن غذا برای این کودکان است، 11 کودک تا دوسال در این بند وجود دارد. </p>

<p>کودکان در شرایط خوبی نگهداری نمی شوند و در معرض همیشگی دود سیگار هستند چون تقریبا بیشتر زندانیان از جمله مادران این کودکان سیگار می کشند. سروصدا و دعوا در زندان بسیار زیاد است، و کودکان شاهدان همیشگی این دعواها و کتک کاری ها هستند. من خودم چند کودک را دیدم که بسیار نا آرام بودند، یکی شان دختربچه ای بود زیر یک سال سن که مادرش هم از نا آرامی او خسته شده بود و دخترکش را کتک می زد. کودک به آغوش  هیچ کس جز مادرش نمی رفت و مادرش هم می گفت، چون به من بسیار وابسته است نمی توانم به کارهایش برسم.</p>

<p>امکانات رفاهی این بند تقریبا هیچ  است. اطاق ها شلوغ و پر سر وصدا هستند. مسئولان بند و اتاق ها که از بین زندانیان حبس سنگین تعیین می شوند از آرام کردن بند ناتوانند. هر لحظه صدای دعوا و جار وجنجالی آرامش را از بقیه زندانیان سلب می کند. سلول ها دودگرفته و خفه هستند. هواخوری به مدت چند ساعت باز می شود و دوباره با تصمیم زندانبانان به دلیل تنبیه زندانیان، بسته می شود؛ قانون تشویق فردی، تنبیه جمعی که البته  در این جا تنها تنبیهش اجرا می شود.  امنیت در درون سلول بسیار اندک است. تمام مدت باید مراقب وسایلت باشی. مسئول اتاق به تو هشدار می دهد که مراقب وسایلت باشی و به ویژه مراقب کارت ثمینت باشی و به هیچ کس اعتماد نکنی. (در بند عمومی همراه داشتن پول ممنوع است،زمان ورود به زندان، باید پول هایت را تحویل دهی. در عوض  به تو یک کارت اعتباری می دهند که با آن می توانی خریدهای روزانه ات را انجام دهی البته حدود 2500 تومان بابت کارت می گیرند.) </p>

<p>به گفته زندانیان مواد مخدر به وضوح یافت می شود، سخن بیهوده ای نیست من خودم زندانیانی را دیدم که در زندان می توانستند مواد مخدر مورد نیاز شان را البته به قیمت بسیار گرانترتهیه کنند.</p>

<p>روابط هم جنس گرایی اجباری(به دلیل در دسترس نبودن مردان)به وضوح مشاهده می شود. این شکل رابطه بین زندانیان «متربازی» نامیده می شود. یکی از زندانیان به من می گوید:« اگر یک زندانی به ایجاد ارتباط با زندانی دیگری مایل باشد و او نپذیرد، شب هنگام به هنگام خواب، به صورتش تیغ می زند».</p>

<p>رد زخم های ناشی از اقدام به خودکشی بر دست های زندانیان، به ویژه زندانیان جوانتر به چشم می خورد. خودزنی برای جلب توجه و نیز برای نشان دادن اعتراض زندانی به شرایطش، در بین جوان تر ها به وفور یافت می شود. خال کوبی هم بین زندانیان رایج است. تعداد دقیق زندانیان در بند 1 را نتوانستیم بفهمیم، چون ما بیشتر از 24 ساعت در این بند نبودیم ولی در هراتاق حدود 20 زندانی و در هر طبقه 5 اتاق وجود دارد. فکر می کنم جمعیت بند 1 هم به مانند بند 3 ، 200 زندانی باشد.</p>

<p>زندانیان خود را مسئول سر جا نشاندن زندانی قلدرتر می دانستند. ما شاهد کتک خوردن زندانی ای به نام «سانیا» از طرف چندین زندانی دیگر بودیم. دو نفر دست او را گرفته بودند و 3_4 نفر دیگر او را به شدت کتک می زدند. سرش را به موزاییک می کوبیدند و او را کتک زنان از پله ها به پایین پرت می کردند. هیچ کس برای جدا کردن سانیا از کتک زنندگان مداخله نکرد و هیچ زندانبانی نیز برای آرام کردن اوضاع مداخله نکرد. وقتی ما با زندانیان دیگر، ماجرای کتک خوردن سانیا را مطرح کردیم، همه از کتک خوردن او اظهار شادمانی کردند و شروع به تعریف کردن داستان هایی در شرارت سانیا کردند.</p>

<p>از آن جا که ما تنها 24 ساعت را در بند 1 گذراندیم و روز اول زندانی شدن ما در یک بند عمومی بود، قادر به توصیف دقیقی از اوضاع آن جا نیستم. فقط می توانم بگویم که ما به شدت شوکه شده بودیم. احساس ناامنی می کردیم و این احساس با تعریف هایی که دیگر زندانیان از اوضاع آن جا می کردند، تشدید می شد. ما که کنجکاو به دانستن جرم هر فرد بودیم از طرف برخی از زندانیان از پرسش در مورد دیگران برحذر شدیم. زندانیان به ما می گفتند که نباید به زندانیان دیگر اعتماد کنیم و با زندانیان دیگر هم صحبت شویم. زندانیان از فضولی دیگران ناراحت می شوند.</p>

<p>برخی از زندانیان با الفاظ رکیک همدیگر را خطاب می کردند. خیلی وقتها فرد دلیل استفاده این همه فحش را نمی فهمید. </p>

<p>غروبی که ما به بند 1 تحویل داده شدیم. وکیل بند که زنی حدودا 30 ساله به نام «ر» بود و به گفته زندانیان مرتکب سرقت مسلحانه شده بود، ما را به اتاق کناری اتاق خودشان تحویل داد.</p>

<p>در این اتاق، مسئول اتاق زنی حدودا 45-46 ساله بود که بعدا فهمیدیم به جرم دایر کردن «خانه فساد» در زندان به سر می برد. یکی از زندانیان دیگر او را مسئول اتاق و خودش را نیز دستیار وی معرفی کرد. از ما هم جرممان را پرسیدند، ما نیز خود را روزنامه نگار و فعال حقوق زنان معرفی کردیم. مسئله ای که برای من جالب بود، این که زندانیان  شغل روزنامه نگاری را می شناختند چرا که  زندگی بسیاری از آنان در صفحات حوادث ترسیم شده است و خود زندانیان از خوانندگان صفحه حوادث هستند. وقتی خودت را روزنامه نگار معرفی می کنی؛ همه به راحتی می فهمند که شغل تو چیست، گرچه همه روزنامه نگاران برای آنان حوادث نویس هستند که زندانیان دل خوشی از آنان ندارند  و فکر می کنند، آن ها واقعیت را در مورد زندگی آن ها نمی نویسند و با شاخ و برگ دادن بی مورد به انگیزه های جرم زندانیان، با آبروی آن ها بازی می کنند. و دوم اینکه در دوره خاتمی، روزنامه نگاری به یک شأن اجتماعی بدل شد که برای بسیاری از مردم احترام انگیز است. ولی وقتی که خودت را فعال حقوق زنان معرفی می کنی، برای  بیشتر زندانیان به جز زنانی که تا حدودی از حمایت فعالان حقوق زنان برخوردار بوده اند و موردشان  رسانه ای شده است، باید خودت را توضیح بدهی.</p>

<p>بعد از چند دقیقه به ما گفتند که چقدر پول با خود همراه داریم و وقتی ما از پاسخ درست خودداری کردیم، ما را چندان تحویل نگرفتند.</p>

<p>مسئول اتاق با دیگران دعوا داشت و فحش های رکیکی به کار می برد که ما را شوکه می کرد. دشنام هایی که تا آن روز نشنیده بودیم. شوخی های رکیک و جنسی می کرد و لباسش را جلوی دیگران عوض می کرد. <br />
یکی از زندانیان می گفت که یکی از ما  شبیه دوست پسرش هستیم و دیگری به او می گفت که ممکن است شب او را اشتباهی بگیری/ این گفتگوها به همراه دعواها و دشنام های رکیک مسئول اتاق ، حس ناامنی ما را بیشتر می کرد.</p>

<p>مسئول اتاق از ما خواست که به حمام برویم چون شب قبل را در وزرا گذرانده ایم و از نظر آنان بازداشتگاه موقت وزرا، جای کثیفی است که بود، ما به او توضیح دادیم که وسایل از قبیل حوله و مواد شوینده به همراه نداریم و او گفت، به هر حال قانون این جا حکم می کند که تازه وارد دوش بگیرد.</p>

<p>من به اتاق اول که محل زندگی« ر» ، وکیل بند بود رفتم و از او خواستم، به ما اجازه بدهد شب را در اتاق آنان بگذرانیم و از حس ناامنی خود و رفتار نامناسب مسئول آن اتاق گفتم. «ر» به من روی خوش نشان نداد. مشغول تقسیم جیره بند بود و می گفت که باید منتظر باشم. من چند دقیقه ای  منتظر شدم و دوباره تقاضایم را مطرح کردم، او باز هم از من خواست که صبر کنم. بازهم از او خواهش کردم که اجازه دهد ما به اتاق آن ها بیاییم. وقتی دیدم که مخالفت نمی کند به اتاق کناری رفتم و به محبوبه حسین زاده گفتم که وسایلمان را جمع کنیم و به اتاق اول برویم.  در زندان معمولا به تازه وارد چندان روی خوش نشان نمی دهند، می خواهند اول سلسله مراتب زندان را به او بفهمانند  و بعد با توجه به رفتار فرد، رابطه شان را با وی تنظیم می کنند. برای زندگی در میان زندانیان فهم سلسله مراتب زندان بسیار مهم است، بدون داشتن پشتوانه حمایتی «افراد مهم» زندگی در این ساختار سخت تر می شود.</p>

<p>در زندان جیره غذایی افراد را در دیگ های بزرگ به بند می آورند و کارگر هر اتاق سهم هر اتاق را می آورد و مسئول اتاق سهم هر کس را می دهد بنابراین هر کس باید ظرف برای خوردن غذا، فلاکس برای آب جوش ولیوان برای خوردن چای و آب داشته باشد.</p>

<p>شب اول شام عدسی بود و یکی از زندانیان کاسه ای به ما قرض داد. ولی هیچ کس به ما لیوانی برای نوشیدن چای و یا آب تعارف نکرد.</p>

<p>مسئول بند به ما گفت که یکی از ما باید در طبقه سوم یکی از تخت  ها بخوابد و دیگری کف زمین. وقتی که ما از مسئول بند خواستیم که هر دوی ما کنار هم روی زمین بخوابیم، وی مخالفت کرد. یکی از زندانیان که به همراه دختر 20 ساله اش به جرم سرقت از یک طلافروشی، زندانی بودند، به ما توضیح داد که به دلیل رواج «متربازی» بین زندانیان، به زندانیان اجازه خوابیدن بر روی زمین در کنار هم را نمی دهند و حتی به او و دخترش اجازه نداده اند که  دو تایی از یک پتو استفاده کنند.</p>

<p>روز بعد، از صبح من و محبوبه حسین زاده به دنبال حوله و  وسایل شوینده بودیم و بارها به زندانبانان تقاضایمان را مطرح کردیم. در صف فروشگاه بودیم که شهلا جاهد را دیدیم، شهلا جاهد متهم به قتل لاله سحرخیزان همسر ناصر محمد خانی است. شهلا به دلیل معروفیت محمدخانی، مبدل به چهره ای آشنا در مطبوعات ایران شد و مهناز افضلی فیلمی از جریان دادگاه وی ساخت که در جشنواره های غربی نیز مطرح شد.<br />
ما به شهلا توضیح دادیم که ما را به بند 1 برده اند، او به ما توصیه کرد که برویم و از مسئول زندان تقاضا کنیم که به بند 3 منتقل شویم. پیش مسئول زندان رفتم، او هم گفت که جرم ما به بند 1 نمی خورد و بعد از کمی اما و اگر ما را به یکی از زندانیان سپرد تا به بند 3 تحویل داده شویم. البته با ما شرط کرد که با زندانیان وارد بحث نشویم. ما هم به ظاهر پذیرفتیم. </p>

<p>به همراه« ل» زنی که متهم به قتل شوهرش و محکوم به سنگسار است، به بند 3 رفتیم، او ما را به اتاق 4 بند 3 تحویل داد. اتاق 4 هم از ما استقبال نکردند و گفتند که ما به اندازه کافی تعدادمان زیاد است. «ل» به مسئول زندان گفته بود که اتاق 4 رفتار مناسبی با این ها نکرده اند و او هم از«ل»خواسته بود ما را به اتاق خودشان ببرد که اتاق 5 بند 3 پایین است. ما به مدت11 روز در این اتاق بودیم.</p>

<p>این 11 روز فرصت مناسبی بود تا پای درد دل های این زندانیان بنشینیم و شناخت خوبی از شرایط و موقعیت بند 3 زندان اوین به دست  آوریم. آن چه در زیر می آید، حاصل مشاهدات و گفتگوی ما با زندانیان  و خیلی کمتر با زندان بانان و برخی از مسئولین زندان است. اطلاعات ما بیشتر در باره بند 3 است، رفت و آمد به بندها آسان نیست و باید از مسئولان اجازه گرفت، ما هم چندان تمایلی به رفتن به بند 1 نداشتیم، بنابراین آن چه در زیر می آید بیشتر مربوط به مشاهدات ما از بند 3 است، بند 2 نیز به علت نیاز به تعمیرات ، تعطیل بود و زندانیانش بین بندهای 1 و 3 تقسیم شده اند.</p>

<p><br />
<strong>ساختار فیزیکی بند 3</strong><br />
بند 3 هم به مانند بند 1 دوطبقه است. بند 3 بالا و بند 3 پایین. در هر طبقه 5 سالن یا اتاق وجود دارد که اندازه اتاق ها با هم متفاوت است. اتاق یک کوچکتر از بقیه اتاق ها و اتاق 3 بزرگتر از بقیه اتاق ها است. قرار است طبقه بندی جرائم در زندان انجام شود به طوری که مثلا متهمان به قتل باهم و متهمان مالی نیز همه  در یک جا باشند، اما تاکنون طبقه بندی سخت و محکمی  انجام نگرفته است گرچه ما با نوعی طبقه بندی در زندان مواجه هستیم.</p>

<p>دستشویی ها و حمام ها در نزدیکی راه پله ها و هواخوری قرار دارند. محوطه دستشویی شامل 10 توالت است که به صورت دو ردیف روبروی هم قرار دارند و یک ردیف به بند 3 بالا و یک ردیف به بند 3 پایین تعلق دارند و روی توالت ها 3 بالا و 3 پایین نوشته شده است. دو ردیف شیر برای شستن دست و جود دارد که زندانیان از ردیف خود استفاده می کنند.</p>

<p>در محوطه حمام، یک ردیف حمام وجود دارد و چندین شیر برای شستن ظرف. زندانیان لباس های شان را در حمام می شویند و در هواخوری پهن می کنند. چون احتمال سرقت و یا گم شدن لباس ها وجود دارد، معمولا زندانیان وقتی لباس هایشان را پهن می کنند، به انتظار خشک شدن آن ها در هواخوری می مانند و یا بعد از اینکه لباس ها نیمه خشک شدند، آنها را به اتاق خود می برند که معمولا اتاق ها به همین دلیل بوی نا می دهند.</p>

<p>در مقایسه با بند 1، بند 3 به وضوح تمیز تر نگاهداری می شود. شب اول ما با دیدن تابلوهایی (تصاویری از ایران) که به دیوارهای راهرو کوبیده بودند، متحیر شدیم. اتاق ها به جای در، پرده داشتند. و در اتاق جلوی هر تخت پتویی ملافه کشیده وجود داشت، که به عنوان تشکچه، ساکنان تخت های سه طبقه روی آن می نشستند. همه ملافه ها یکرنگ بودند و پرده های تخت ها نیز. همه این تزیینات توسط زندانیان و خانواده هایشان تهیه شده بودند. در بند 1، در هر اتاق تنها یک تشکچه وجود داشت که به مسئول بند یا اتاق تعلق داشت و سلول ها در داشتند که به هنگام دعوا مسئول اتاق آن را می بست تا از مداخله زندانیان دیگر در دعوا جلوگیری کند.  در اتاق 1، اتاقی که شهلا جاهد در آن زندگی می کرد، گل و گیاه هم یافت می شد که خود تجملی زیبا در زندان محسوب می شود. </p>

<p><strong>جرائم زندانیان</strong><br />
زندانیانی که به اتهام داشتن «روابط نامشروع» دستگیر شده اند، بیشترین تعداد زندانیان در بند 3را تشکیل می دهند. بیشتر این زندانیان را دختران جوانی تشکیل می دهند که هر از چندی به دلیل ارتباط با یک مرد، دستگیر می شوند، مدتی را در زندان می مانند، آزاد می شوند و پس از چندی دوباره با مرد دیگری دستگیر می شوند و دوباره به زندان برگردانده می شوند. بخشی از این دختران، خانواده بسامانی ندارند، برخی از آنان « دختران فراری » هستند و برخی دیگر از آنان در مراکز بهزیستی نگهداری می شوند.</p>

<p>زندانیانی که به جرم همراه داشتن مواد مخدر دستگیر شده اند، رقم بعدی متهمان بند 3 را تشکیل می دهند، در مجموع جرائم مربوط به مواد مخدر رتبه اول را در بند نسوان تشکیل می دهد ولی به دلیل جا دادن زنان و دختران جوانی که به جرم رابطه نامشروع دستگیر می شوند در طبقه بالای بند 3، اتهام «رابطه نامشروع» در این بند بیشتر از مواد مخدر به نظر می رسد.  برخی از آنان چند گرم مواد مخدر به همراه داشته اند ولی برخی دیگر به جرم داشتن مقدار قابل توجهی مواد مخدر دستگیر شده اند و احکام سنگینی در مورد آنان صادر شده است.احکامی که گاه اعدام بوده است و در دادگاه تجدید نظر با یک درجه تخفیف به ابد و بعد به 30 سال زندان تبدیل شده است.</p>

<p>زندانیان متهم به  جرائم مالی، چک بی محل و کلاهبرداری رقم بعدی زندانیان را تشکیل می دهند. برخی از این کلاهبرداری ها رقم بالایی را تشکیل می دهند، مثلا زندانی ای در بند 3 وجود داشت که به جرم چند صد میلیون تومان کلاهبرداری در زندان قرار داشت، اما هستند کسانی که به دلیل چند میلیون تومان چک در زندان قرار دارند.</p>

<p>رقم بعدی زندانیان، زندانیانی هستند که مرتکب قتل شده اند. بیشتر قتل شوهر ولی در مواردی قتل پدر، فرزند شوهر و یا رئیس و در دو مورد قتل به دلیل دفاع مشروع به علت اقدام به تجاوز مقتول.  بیشتر متهمان به قتل، به ویژه متهمان به قتل شوهر با همدستی کسان دیگری این کار را کرده اند که در غالب موارد، همدست این زنان یک مرد بوده است که او هم به عنوان هم جرم آنان در زندان به سر می برد.</p>

<p>همان طور که گفتم قرار است که زندانیانی را که جرائم مشابه مرتکب شده اند، در کنار هم نگهداری کنند اما تاکنون این امر صورت نگرفته است.<br />
طبقه بالای بند 3 بیشتر شامل جوانان و نوجوانان است. هستند جوانان زیر 18 سالی که در هنگام دستگیری خود را بالاتر از 18 سال معرفی کرده اند تا به جای فرستاده شدن به «کانون اصلاح و تربیت» به اوین فرستاده شوند.دختر نوجوانی به نام «ف» در بند 3 بالا بود که خود را 20 ساله معرفی می کرد و وقتی تعجب مرا دید، گفت:« من سنم زیاد است ولی قیافه ام کم سن نشان می دهد.» ولی یکی از هم اتاقی هایش می گفت:««ف» 14 سال دارد، ولی به دروغ خود را بالای 18 سال معرفی کرده است.»</p>

<p>دختر دیگری به نام «ز» در بند 3 بالا است . «ز» 17 سال دارد  و با 4 گرم «کراک» دستگیر شده است. «ز» دوست دارد به «کانون اصلاح و تربیت» برود. او در دستگیری قبلیش ، مدتی را در کانون گذرانده بود:« در آن جا در کلاس های آموزشی مختلف شرکت کردم و در مدتی که در آن جا بودم، توانستم 6 دیپلم بگیرم. از قبیل دیپلم سفالگری ... . من دلم نمی خواهد مواد مخدر بفروشم. پدرم وادارم می کند و اگر این کار را انجام ندهم، پدرم کتکم می زند و دست و پایم را می بندد و به من غذا نمی دهد. من مجبورم چادر سر کنم و حتی نباید یک تار مویم بیرون باشد ولی پدرم وادارم می کند که مواد بفروشم. سود خوبی برایش دارد. من روزی 300 هزارتومان برایش سود داشتم. چند ماهی که زندان بودم، دلم نمی خواست آزاد شوم. به قاضی ام گفته ام که مرا به بهزیستی بسپارد. هر بار که به زندان می افتم، پدرم وکیل می گیرد و مرا آزاد می کند، چون برایش سودآورم.<br />
دفعه قبل که زندان بودم، وقتی که آزاد شدم، دیدم خواهر و مادرم هم معتاد شده اند. پدرم همه را بدبخت کرده است. این بار به قاضی گفته ام که پدرم مرا وادار به فروش مواد مخدر می کند و از قاضی تقاضا کرده ام مرا به بهزیستی بفرستد، گرچه فکر می کنم پدرم هر کاری می کند تا مرا آزاد کند و دوباره مجبور به فروش مواد کند. من می دانم که مواد مردم را بدبخت می کند ولی مجبورم .»<br />
 <br />
جرم بیشتر جوانان بند 3 بالا داشتن رابطه نامشروع و به همراه داشتن مواد مخدر است. اما جرائمی از قبیل قتل، سرقت و یا جعل اسناد هم بین آنان مشاهده می شود. مسئول بند، خانمی است حدودا 30 ساله که به دلیل راه اندازی یک شبکه گلد کویست، دو سال پیش دستگیر شده است.</p>

<p>بند 3 پایین شامل زنان بالای 30 سال است، گرچه در مواردی زنان جوانتر هم در این بند نگهداری می شوند. مثلا دختر جوانی که به جرم قتل پدرش در زندان به سر می برد. او می گوید، پدرش را در حالی که قصد تجاوز به او را داشته است، کشته است. یا «ر» زن جوانی که 26 سال دارد و به جرم قتل شوهرش از دو سال پیش  در زندان است و یا «ژ» دختر جوان  23 ساله ای که به جرم معاونت در قتل شوهرش از 4 سال پیش در زندان به سر می برد. بیشتر متهمان به قتلی که در بند 3 بودند، در بند 3 پایین نگهداری می شوند.</p>

<p>به جز این 4 جرم عمده؛ رابطه نامشروع، مواد مخدر، کلاهبرداری و چک و قتل، جرائم دیگری نیز در زندان مشاهده می شد مثل جعل اسناد دولتی. در بند 3 پایین زن جوانی به نام «ح»، از اولین پلیس های زن محسوب می شود، وی به جرم جعل اسناد دولتی به همراه شوهرش در زندان به سر می برد. زن دیگری کارمند سابق وزارت اطلاعات است، وی به جرم زمین خواری در زندان به سر می برد. در اتاق شماره 1 مادر مجاهدی هم بود. وی که در سال های 60 هم چند سالی را در زندان به سر برده بود، این بار به جرم خروج غیرقانونی از ایران به مقصد عراق برای دیدن فرزندانش که در اردوگاه های مجاهدین درعراق به سر می برند، به همراه شوهر و راننده ماشینی که آن ها را به عراق می برده است، در زندان به سر می برد. وی روابط چندان خوبی با زندانیان نداشت. دائم زندانیان سیاسی و سر موضع سال های 60 را با زندانیان غیر سیاسی کنونی مقایسه می کرد و نگاه تحقیرآمیزی به این زندانیان داشت. بیشتر ساکت و منزوی بود و بیشتر وقتش را به بافتن بافتنی در هواخوری زندان می گذراند. بارها تقاضا کرده بود که به بند 209 که زیر نظر وزارت اطلاعات نگهداری می شود، منتقل شود.</p>

<p>در اتاق ما یعنی اتاق 5 بند 3 پایین 20 زندانی وجود داشت. 3 تن به جرم قاچاق مواد مخدر،5 تن به دلیل جرائم مالی، دو نفر به جرم اقدام علیه امنیت ملی(محبوبه حسین زاده و من)، یک نفر به جرم کشتن فرزند شوهر و 9 نفر به جرم شوهر کشی در زندان به سر می بردند. از این 9 نفر، دو تن زیر حکم سنگسار قرار داشتند، با اینکه آیت الله شاهرودی رئیس قوه قضاییه طی بخشنامه ای به  قضات، خواهان توقف حکم سنگسار شده است، اما به دست این زنان هیچ ابلاغیه ای نرسیده است و هم چنان نگران اجرا شدن حکم سنگسار  خود هستند.</p>

<p><strong>ساختار سلسله مراتبی زندان</strong><br />
بند 3 بین زندانیان به بند «جهادی» معروف است. بیشتر این زندانیان برای زندان کار می کنند، برخی از زندانیان در کارگاه هایی که در زندان وجود دارد مثل کارگاه خیاطی و قالی بافی مشغول اند. برخی  در بخش های خدماتی زندان مثل فروشگاه، آرایشگاه و آشپزخانه کار می کنند و برخی دیگر مسئولیت نظافت قسمت های مربوط به زندانبانان و یا مسئولیت نظافت بندها را به عهده دارند.  برخی دیگر از زندانیان مسئول به بهداری بردن بقیه زندانیان هستند. مسئولیت گشتن زندانی ها نیز به عهده برخی از  زندانیان مورد اعتماد زندانبانان است.به جز این مشاغل کارهای دیگری در زندان وجود دارد، مثلا تنظیم تایم تلفن اتاق ها، کشیک شب و ... کارگری بند، پخش روزنامه و کارگری اتاق.</p>

<p>مسئولان زندان، زندانیان مختلف را به این مشاغل می گمارند و بین زندانیان نیز رقابت برای به دست آوردن این مشاغل وجود دارد. در برخی مشاغل بی اهمیت تر که تقاضای زیادی نیز برای آن وجود ندارد، مسئول بند و یا مسئول اتاق به کاندیدای مربوطه شغل را تفویض می کند.</p>

<p>علاوه بر مشاغل بالا، مسئولان زندان، مسئولیت مدیریت بند را نیز به زندانیان سپرده اند. «وکیل بند» مسئول تنظیم مناسبات میان زندانی و زندانبان است. وی دستورات زندانبانان را به زندانیان منتقل می کند. مواظب حفظ نظم در بند است. مطالبات زندانیان را به زندانبان انتقال می دهد. افراد را برای کشیک شب انتخاب می کند. جیره بند را تقسیم می کند. بر انجام درست نظافت بند نظارت می کند. زندانیان جدید الورود را تحویل می گیرد. آنان را به اتاق های مختلف می سپارد. به آنان مقررات زندان را یادآور می شود. اگر مشکلی در زندان و یا بین زندانیان به وجود آید، زندانبان و یا مسئول زندان را از آن با خبر می کند. به هنگام حضور و غیاب زندانیان، زندانیان را به اتاق هایشان فرا می خواند و نیز به هنگام حضور و غیاب هفتگی زندانیان در روز جمعه زندانیان را به هواخوری می فرستد.</p>

<p>در هنگام بازدیدها مواظب است که اتاق ها مرتب و منظم باشند ومراقب رفتار زندانیان است. وکیل بند به نوعی بازوی اجرایی مسئولان زندان است. در سلسله مراتب موجود میان زندانیان، وکیل بند، بالاترین سمت را دارد.</p>

<p>مسئول اتاق هم وظیفه برقراری نظم در اتاق را به عهده دارد. او مسئول جای دادن هر زندانی در تختش است. و جیره اتاق را بین زندانیان تقسیم می کند. </p>

<p>علاوه بر این عناوین، زندانیان حبس سنگینی هستند که مورد اعتماد زندانبانان هستند و به نوعی در زندان صاحب اقتدارند. همچنین زندانیانی که قلدر هستند، ممکن است، قلدری آنان مشروعیت نداشته باشد ولی به نوعی از روی ترس، زندانیان از آن ها حساب می برند.</p>

<p>به هرحال در زندان تنها نمی توان با زور و یا به دلیل سمتی که شخص مثلا وکیل بند، دارد، خواهان حرف شنوی از دیگر زندانیان بود. زندان است و آستانه تحمل همه پایین و حتی وکیل بند نیز از قلدری دیگران می ترسد. هستند جوانانی که سالها به زندان می آیند و می روند. ترس آن ها از زندان ریخته است و به راحتی خلاف زندان مرتکب می شوند. ترسی از مجازات بیشتر هم ندارند.</p>

<p>خانم «الف» وکیل بند 3 پایین است. جرم او مالی است و مدت 9 ماه است که زندانی است. رفتار بسیار آرامی دارد و تذکرهایش را به آرامی و با احترام به افراد می دهد. رفت و آمد بین بند 3 بالا و پایین آزاد است، اما به وکیلان بند گفته شده است که از رفت و آمد زیاد زندانیان در اتاق های همدیگر، جلوگیری کنند. یک روز شاهد بحث وی با یکی از زندانیان بند بالا بودیم. دختر جوانی که خود را به شیوه پسرانه می آراید. دستانش پر از رد خود زنی و خالکوبی است، می گویند، حبسش تمام شده است ولی به دلیل داشتن خلاف زندان نمی تواند آزاد شود.<br />
خانم «الف» به او در مورد رفت و آمدهایش در بند پایین تذکر می داد. دختر جوان ناراحت شد و به تندی شروع به تهدید وی کرد:« الف خانم، با من در نیافت، بد می بینی.» خانم «الف» که از تهدیدهای او ترسیده بود،  بعدا به من توضیح داد:« فردا صبح رفتم و بوسیدمش و ازش عذر خواهی کردم.» او توضیح می دهد که بارها احساس  ناامنی کرده است. ترس از این که ممکن است کسی به صورتش تیغ بکشد.</p>

<p>ساختار سلسله مراتبی در اتاق نیز وجود دارد. همان طور که گفتم، مسئول اتاق وظیفه برقراری نظم در اتاق را به عهده دارد. اما علاوه بر این سمت رسمی، برخی از زندانیان حبس سنگین که رابطه خوبی هم با زندانبان دارند، نوعی اقتدار در اتاق دارند و حرفشان از طرف زندانیان پذیرفته می شود و معمولا زندانیان سعی می کنند برخلاف نظرات آنان عمل نکنند.</p>

<p>در اتاق ما خانمی بودکه همه به او خاله «ش» می گویند. او به دلیل قاچاق مواد مخدر مدت 7 سال است که زندانی است. خاله «ش» در حالی که از کشور کلمبیا در حال قاچاق مقداری کوکایین به داخل کشور بوده است، دستگیر می شود. اول محکوم به اعدام شده است، بعد در دادگاه تجدید نظر، به ابد و در نهایت محکوم به 30 سال حبس شده است. اکنون با سپردن وثیقه سنگین به اصطلاح «رای باز» شده است. یک هفته در زندان است و یک هفته بیرون زندان. او هم در پایین در بخش پذیرش زندان کار می کند. کارش جابجایی زندانیان در داخل زندان است. مثلا آن ها را به درمانگاه و یا سالن ملاقات  زندان  می برد.</p>

<p>او اقتدار زیادی در اطاق دارد و زندانیان به او احترام می گذارند. هم خرج مسئول اتاق و چند نفر دیگر است. مسئول اتاق به همراه یک نفر دیگر  در آشپزخانه زندان کار می کند. او برای کودکانی که به همراه مادرانشان در زندان هستند و نیز زندانبانان، آشپزی می کند. او می تواند در عوض برای خودشان از غذایی که می پزند، سهمی  بیاورد. به همین دلیل سفره آنان از سفره بقیه زندانی ها رنگین تر است.</p>

<p>امتیازات این سلسله مراتب، داشتن جای بهتر در اتاق است. در اتاق تلویزیون وجود دارد، بیشتر این ها هستند که تعیین می کنند کدام کانال دیده شود گرچه در مجموع سلیقه زندانیان به هم نزدیک است. چند شبی که ما در آن اتاق به سر بردیم، دو بار تلویزیون فیلم خوبی نشان می داد، یک بار فیلمی از تروفو کارگردان موج نوی سینمای فرانسه پخش می شد. ما مایل به دیدن آن فیلم بودیم ولی اکثریت مایل به دیدن پیش پرده یکی از سریال های تلویزیونی برای بار دوم بودند.</p>

<p>البته امکانات حتی آن زندانیان نیز بسیار محدود است ولی در استفاده از همین امکانات محدود هم زورگویی و تبعیض به چشم می خورد و زندگی را برای زندانیان ضعیف تر سخت تر می کند.</p>

<p><br />
<strong>ساختار مشاغل در درون زندان</strong><br />
همانطور که توضیح دادم، مشاغل مختلفی در زندان برای زندانیان وجود دارد که به ازای برخی از آنان زندانیان، درآمد ناچیزی هم دارند. درامدی که به دلیل غذاهای بد زندان و امکانات ناچیزش، زندانیان سخت به آن نیازمند هستند.برخی از زندانیان ملاقات ندارند و یا از خانواده های بسیار فقیر می آیند، بنابراین از جانب خانواده هایشان هیچ پولی دریافت نمی کنند. این زندانیان به هردری می زنند تا درامدی کسب کنند.</p>

<p>برخی از اقلام بسیار ضروری نیز به زندانیان داده نمی شود. در جیره ای که ماهانه به زندانیان داده می شود، چای وجود ندارد و باید توسط خود زندانیان خریداری شود. فلاکس برای آب گرم و ظرف و ظروف باید توسط زندانی خریداری شود. به هیچ عنوان میوه به زندانیان داده نمی شود و غذاهایی که داده می شود بسیار نفاخ و پر از کافور است و باعث بیماری گوارشی در زندانی می شوند. به همین دلایل، زندانی مجبور است برای خریدن مایحتاج اولیه و نیز کارت تلفن و سیگار که مصرف آن بین زندانیان بسیار رواج دارد، درآمدی داشته باشد.</p>

<p>فروشگاه زندان کوچک است و کالای چندانی برای عرضه به زندانیان ندارد ؛همان کالاهای اندک  نیز از مارک های ناشناخته و بد انتخاب شده است. برای دسترسی به همین کالاهای ناچیز، بی کیفیت  و گران باید ساعت ها در صف ایستاد و  دعواهای زندانیان بر سر رعایت صف را تحمل کرد. ساعات کار فروشگاه محدود است و بیشتر اوقات قاعده تنبیه جمعی برای تنبیه زندانیان اجرا می شود. وقتی که زندانیان صف را رعایت نمی کنند و یا در صف شلوغ می کنند به دستور زندانبان، فروشگاه بسته می شود و گاه ساعت ها وقتی که برا ی انجام خرید کوچکی صرف کرده ای، همه به هدر می رود. هر روز فروشگاه اول به  روی زندانیان بند 1 باز می شود. این مسئله برای ما سوال برانگیز بود چون خیلی وقتها وقتی نوبت به ما می رسید، فروشگاه وسایل مورد نیاز ما را تمام کرده بود، بعدها زندانیان بند 3 توضیح دادند که دلیل این کار، قدرت خرید بالای زندانیان بند 1 است. به گفته زندانیان، در بند 1 به دلیل فروش مواد مخدر پول بیشتری در دسترس زندانیان است و از طرف دیگر به دلیل مصرف مواد مخدر، میل زندانیان به شیرینی و مواد قندی بیشتر است!</p>

<p><strong>کار در کارگاه ها</strong><br />
 کارگاه خیاطی و کارگاه قالی بافی دو کارگاهی هستند که زندانیان می توانند در آن ها به کار بپردازند. در کارگاه خیاطی، زندانیان لباس های نظامی می دوزند. کاری است با ساعات طولانی و درآمد بسیار کم. به گفته زندانیان در ازای 8 ساعت کار، در ماه حدودا 10 هزار تومان درآمد دارند و البته تایم تلفن نیز دارند که می توانند، آن را بفروشند.</p>

<p><strong>کار در بخش پذیرش زندان</strong><br />
کار در بخش پذیرش بین زندانیان دارای حبس، پرطرفدار است. در سلسله مراتب زندان، نزدیکی به مسئولان زندان، یعنی نزدیکی به هرم قدرت وبرای زنانی که مجبورند سالها در زندان بمانند و یا زیر تیغ قرار دارند، این نزدیکی امید دهنده است.« الف» زنی که محکوم به سنگسار است، اگر سنگسار هم نشود، باید 15 سال در زندان به سر ببرد. او به عنوان نظافت چی در بخش پذیرش کار می کند:«کار در پایین را دوست دارم چون هم از محیط اتاق دور هستم، ساعت هایم را این طوری پر می کنم و هم آن جا به خواهرها(زندان بانان) نزدیک هستم و آنها برای آدم«روحیه» رد می کنند.»<br />
«روحیه رد کردن» مسئولان زندان برای زندانی یعنی به مقامات گزارش دادن که زندانی رفتار خوبی دارد و شاید در مواقع عفو، این امر باعث تخفیف مجازات زندانی شود. مسئولیت بازرسی بدنی زندانیان را نیز برخی از زندانیان به عهده دارند.</p>

<p> بر اساس مشاهدات من، بیشتر کسانی که در بخش پذیرش زندان کار می کنند، زندانیان محکوم به قتل هستند. </p>

<p>ساعت های کاری هر کس تقریبا مشخص است ولی با این وجود اگر به کار زندانی در ساعت دیگر نیاز باشد، او را از بلندگو صدا می زنند.<br />
پدیده دیگری که در زندان وجود دارد، پدیده «رای بازها»ست. زنان زندانی که با گذاردن وثیقه سنگین یک هفته در زندان هستند و یک هفته آزاد. در بند نسوان 7 رای باز وجود دارد. همه آن ها در بخش پذیرش کار می کنند و مسئول جابجایی زندانیان در درون زندان هستند.<br />
به ازای انجام این کارها، به زندانی تایم تلفن داده می شود. در هر طبقه بند، 2 تلفن کارتی وجود دارد. صبح تا ظهر، این تایم ها بین اتاق ها تقسیم می شود و هر زندانی حق دارد، حدود 10 دقیقه- این تایم بر اساس تعداد زندانیان در هر اتاق، کم و زیاد می شود- با تلفن صحبت کند. از حدود 1 بعد از ظهر، تایم تلفن به زندانیانی تعلق دارد که کار می کنند. این تایم ها به دقت محاسبه شده است و معلوم است که هر زندانی از کی و به چه مدت تایم تلفن دارد. زندانیان معمولا  تایم تلفن خود را می فروشند و معمولا از قبل به کسی سپرده اند که تایمشان را برایشان بفروشد. مثلا وکیل بند، به ازای کاری که در تمام طول روز در زندان می کند که حافظ نظم بند است، یک ربع تایم تلفن دارد. هر ربع تایم در زندان 1000 تومان خرید و فروش می شود. بیشتر تایم ها یک ربعی است ولی یکی از زندانیان اتاق ما که مسئول به بهداری بردن زندانیان است و صبح و شب کار می کند، نیم ساعت تایم تلفن داشت که آن را 2000 تومان می فروخت.</p>

<p>به کسانی که در آشپزخانه و سایر بخش های خدماتی زندان نیز کار می کنند، تایم تلفن داده می شود. به کسانی که کشیک شب می دهند، به ازای 2 ساعت کشیک ، 5 دقیقه تایم تلفن پرداخت می شود که حدود 300 تومان به ازای پولی آن است، تازه اگر موفق به فروش آن بشوند. البته زندانیان از وضع پرداختی کشیک شب بسیار ناراضی هستند  و به همین دلیل کمتر داوطلب کشیک شب می شوند. </p>

<p>به هر حال یک سیستم استثمار در زندان وجود دارد که زندانیان مجبورند به آن تن دهند، چون چاره ای ندارند و نیز در ساختاری با سلسله مراتب خشن زندان، اعتراض نه آسان است و نه روحیه  اعتراض  وجود دارد. بیشتر اعتراض ها شکل خود تخریبی دارد. از قبیل خودزنی که بین زندانیان به ویژه زندانیان جوان تر بسیار رایج است.</p>

<p><strong>مشاغل موجود در بند</strong><br />
علاوه بر مشاغل بالا، کارهایی  در بند  وجود دارد که برای بهبود نگهداری بند انجام می شود  مثل کارگری بند و کارگری اتاق ها.<br />
مسئول کارگری بند، خانمی است که به جرم مواد مخدر دستگیر شده است و 10 سال است که زندانی است. به گفته زندانیان، وی در طول این 10 سال حتی یک روز به مرخصی نرفته است. او زن مقتدری است که مسئول نظافت بند است، برای این کار، کارگرانی از بین دختران جوان بند بالا دارد. هر زندانی، 400 تومان برای کارگری بند در هفته پرداخت می کند که در پایان هفته، مسئول فروشگاه زندان از کارت ثمین زندانیان کم می کند. مسئول کارگری در ازای کار این دختران برای آن ها مواد غذایی و سیگار از فروشگاه زندان می خرد.<br />
 <br />
کارگری اتاق را یکی از زندانیان اتاق به عهده می گیرد. هر زندانی موظف است که پایان هفته 300 تومان به کارگر اتاقش بپردازد. «ر» زن جوانی که مرتکب قتل شوهرش شده است، کارگر اتاق 5 بند پایین است. او دو سال است که زندانی است. خانواده اش در روستایی در سراب در آذربایجان شرقی زندگی می کنند و خیلی فقیرند. برای آنان رفت و آمد به تهران برای دیدن راحله آسان نیست و چندان پولی هم برای ریختن به حساب« ر» ندارند. او می گوید:«کارگری اتاق چندان آسان نیست. از صبح تا شب درگیری. صبح باید بروی و فلاکس های بچه ها را بشویی، برای گرفتن آب گرم، در صف بایستی... اتاق را چندبار در روز جارو کنی. جیره غذای بچه ها را به اتاق بیاوری، ظرف های بزرگ مثل قابلمه را بشویی، دوباره برای غروب، در صف طولانی دریافت آب گرم برای چای بایستی، غرولندهای بچه ها را بشنوی  و...تازه معلوم نیست که بچه ها پول کارگری اتاق را بدهند یا ندهند...»</p>

<p>علاوه بر این کارها، برخی زندانیان جوان تر در بعضی کارها به زندانیان مسن تر و پولدارتر کمک می کنند. مثلا پتو ، ملحفه و لباس هایشان را می شویند و در عوض برایشان ، از فروشگاه خرید می کنند.</p>

<p>قلاب بافی نیز بین زندانیان بسیار رواج دارد. بافتن جا فندکی، کیف گردنی برای نگهداری کارت ثمین و کارت تلفن و لباس های مختلف از انواع پولیور تا دامن و لباس مهمانی. هر کدام از این اقلام قیمتی دارد و بین زندانیان داد و ستد بر سر آن رواج دارد.</p>

<p><strong>روابط عاطفی زندانیان </strong><br />
در زندان دوستی هایی وجود دارد. در هر اتاق هر زندانی با یک یا دو نفر هم خرج و هم سفره می شود. از نظر فکری و عاطفی به هم نزدیک می شوند و هوای هم دیگر را دارند. ولی خیلی وقتها این روابط در خارج از اتاق شکل می گیرند. فرد دوستی در اتاق دیگر دارد. در طول روز به دنبالش می رود و تمام مدت وقتشان را با هم پر می کنند.</p>

<p>ساختار زندان و شرایط دشوار آن البته عمر این دوستی ها را گاه کوتاه می کند. قهر و آشتی بین زندانیان بسیار رواج دارد. اعتماد کم است. و زندانی ها به راحتی پشت سرهم حرف می زنند. بیکاری زیاد، عامل این رفتار است. اما در محیط زندان که همه به نوعی در هم می لولند و تمام مدت چشمت به هم اتاقیت است، این قهر و آشتی ها شرایط را سخت تر می کند. آستانه تحمل افراد در زندان پایین است. گاه می بینی به کوچکترین مسئله ای زندانی از کوره در می رود و هر چه به زبانش می آید به هم اتاقی و یا هم بندیش می گوید. امکانات ناچیز زندان، باعث می شود که هر چیز بی ارزشی در آن جا صاحب ارزش شود و گاه جابجایی یک چیز کوچک از وسایل فرد باعث دعوای مفصلی می شود.</p>

<p>برخی از زندانیان برای نزدیکی بیشتر به زندانبان، اخبار بند را به مسئولان زندان منتقل می کنند. این شیوه بین زندانیان به « آدم فروشی» تعبیر می شود و بسیار نکوهیده است، گرچه اگر فرد مشکلی با کسی برایش پیش آید، ممکن است در مورد رفتار او به زندانبان گزارش هایی رد کند.</p>

<p>آن چه مهم است این است که زندانیان به ویژه زندانیان حبس سنگین می خواهند به هرقیمتی هوای مسئولان زندان را داشته باشند چرا که آنها سال ها قرار است در آن جا محبوس باشند و بنابراین نیازمند حفظ رابطه خوب با زندانبان هستند. «ش» خانم مسنی که در اتاق ما به جرم قاچاق مواد مخدر، 30 سال محکومیت دارد، می گوید:«چه بخواهیم و چه نخواهیم زندان خانه اول ماست. بنابراین من مجبورم مقابل خواهرها کرنش کنم. وهر کاری بگویند، بگویم چشم.»</p>

<p>رابطه عاطفی و جنسی نیز بین برخی از زندانیان وجود دارد. رابطه ای که بین زندانیان به « متربازی» معروف است. این رابطه گاه موجب دعواهایی بین زندانیان می شود. حسادت هایی که در رابطه زن و مرد وجود دارد، در این جا و در محیط زندان نیز خود را باز تولید می کند ولی فرق این جاست که در زندان و در یک محیط بسته که رقیب در نزدیکی تو زندگی می کند، همه چیز شکل تراژیک تری به خود می گیرد. <br />
این رابطه که بین زندانیان به شوخی و جدی خیلی از آن حرف زده می شود، به شدت کنترل می شود. در کشیک های شبانه  سعی بر آن است که مانع چنین رفتارهایی نیز بشوند. معمولا اگر یک نوجوان با زن سن دارتری رابطه داشته باشد، ظن وجود این رابطه می رود و پشت سر آن ها حرف می زنند ولی آن چه شایع تراست، وجود چنین رفتارهایی در بین خود جوانان یعنی در بند 3 بالاست.<br />
به عقیده من برخی از این رفتارها طبیعی و ناشی از نبود جنس مخالف در زندان هست و زمینه محیطی دارد و ممکن است با آزاد شدن این جوانان به راحتی دوست پسر بگیرند و یا ازدواج کنند. از طرف دیگر شاید دلیل رواج این رابطه تنها ارضای میل جنسی زندانیان نیست. در محیط خشن زندان، هر کس نیاز دارد تا با ساخت محملی برای خود روزهای طولانی زندان را سپری کند و به زندگیش رنگ بخشد.</p>

<p><strong>رانده شدگان از طبقه/ بدون پروژه زندگی</strong><br />
اکثر زندانیان به طبقات فرودست اجتماع تعلق دارند. به ندرت با  زنانی از طبقه متوسط روبرو می شویم که بیشتر متهم به جرائم مالی هستند.<br />
در میان مرتکبان به قتل که 10 نفر از آنان در اتاق 5 بند 3 پایین هستند، زندگی نابسامان بیشتر آن ها نتیجه مهاجرت از شهر و یا روستاهای دیگر استان ها به حاشیه شهرهای تهران و کرج هستند.<br />
در میان نوجوانان و جوانان بند 3 بالا، بیشتر آن ها از گروه های فرودستی می آیند که پدر درگیر اعتیاد و مادر طلاق گرفته و در مواردی بچه ها درگیر رابطه نامناسب با نامادری و یا ناپدری هستند.<br />
وقتی در مورد پروژه زندگی از این جوانان می پرسی، هیچ کدام پروژه درست و حسابی ندارند و راهی برای خروج از این چرخه زندان_ بیرون نمی شناسند. بیشتر آن ها در زندان (بند 3) مجبور به ترک اعتیاد خود می شوند اما این ترک اجباری است و به دلیل در دسترس نداشتن مواد مخدر است . شاید  در بیرون از زندان دوباره به مواد مخدر پناه آورند. وقتی از آن ها می پرسی، خودشان نیز نمی توانند پاسخ درستی به این سوال که آیا ترک اعتیاد برایشان موقتی یا دائمی است، بدهند.<br />
گفتگوهای من با زندانیان مختلف نشان می دهد که حتی در بین زندانیان متهم به قتل یا معاونت در قتل که زیر حکم قصاص هستند و یا سال ها باید در زندان بمانند، پروژه دستیابی به یک زندگی نرمال وجود دارد. فرزندانی در بیرون منتظر آن ها هستند که باید به آن ها رسیدگی شود و همین دلیل بودن و تلاش برای برخی از این زنان است. اما در بین جوانترها، دخترانی که حبس سنگینی هم ندارند و آزادی برای آنان رویایی دور نیست، چشم اندازی برای زندگی بهتر وجود ندارد. در بن بستی گرفتارند که راه برون رفت از آن را نمی دانند و شاید همین نداشتن چشم انداز و پروژه برای زندگی است که زندان را به خانه اصلی آن ها تبدیل کرده است. زندانیان حبس دار از دخترانی می گویند که آزاد می شوند و بعد از دوماه به اوین برمی گردند. دخترانی که قبح زندان برایشان ریخته است و گاه با جرم اندکی به زندان می افتند. در زندان با جرائم مختلف آشنا می شوند و دفعه بعد با جرم سنگین تری به زندان می افتند. مشاهدات من نشان می دهد که حداقل در مورد جرائم رابطه و مواد مخدر در بین جوانان، زندان نه تنها بازدارنده عمل بعدی آن ها نیست بلکه آموزشگاهی برای یادگیری جرائم سبک و سنگین است. «ش»دختر 19 ساله ای است که دو سال از مدت زندانش می گذرد. او به جرم معاونت در قتل کسی که می گویند دوست پسرش بوده است، زندانی است و در بند 1 نگهداری می شود. می گوید:« من کراک را این جا شناختم و این جا آلوده شدم. البته دو ماه است که اعلام پاکی می کنم.»</p>

<p><strong>پیدایش آگاهی جنسیتی</strong><br />
با زندانیان مختلف که حرف می زنی، به ویژه زنان شوهرکش. می بینی که بسیاری از آنان برای خارج شدن از چرخه خشونت سعی فراوان کرده اند. به هر دری زده اند و به هر راهی پا نهاده اند. در توضیح این که چرا مرتکب قتل شده اند، عرف سرکوبگر و قوانین ناعادلانه را مسئول عمل خود می دانند. تقریبا همه آن ها محصول ازدواج های اجباری و در سن 13-14 سالگی هستند.</p>

<p>«ر» زن جوان  26 ساله ای  که شوهرش را کشته است. از زندانی شدنش دو سال می گذرد. خانواده شوهرش خواهان قصاص او هستند. او مادر دو فرزند است. زمان دستگیریش پسرش تنها یک ماه داشته است و دخترش 3 سال. نگهداری فرزندانش را برادرشوهرش به عهده دارد. می گوید:« من خیلی افسرده بودم. فکر می کردم که قرار است اعدام شوم، بنابراین به همه چیز بی توجه بودم. مدتی است که به رضایت شاکیانم امیدوار شده ام. فرزندانم خانواده شوهرم را عاصی کرده اند و شاید برای من رضایت دهند. خانواده ام فقیر وبی زبان هستند. آن ها روی حرف زدن با خانواده شوهرم را ندارند.»</p>

<p>وی در مورد زندگیش می گوید:« من در خانواده فقیری در روستای سراب آذربایجان بزرگ شدم. خواهر بزرگترم از شوهرش جدا شده بود و یک خواهرم هم اصلا ازدواج نکرده است. خانواده شوهرم وقتی به خواستگاری من آمدند، پدرم بدون پرس و جوی کافی مرا به او داد. شوهرم خیلی بد بود. کتکم می زد. الان فراموشی دارم، بس که از دستش کتک خورده ام و به سرم ضربه زده است. خانواده شوهرم هم رفتار مناسبی با من نداشتند. فقط مرا برای کار در خانه و مزرعه شان می خواستند. ما در اسلام شهر زندگی می کردیم. شوهرم در کارگاه برادر شوهرم کار می کرد. برادر شوهرم که او هم همسایه ما در اسلام شهر است، کارگاه کمربند سازی دارد. تابستان ها شوهرم مرا به ده می فرستاد تا به خانواده شوهرم در مزرعه کمک کنم. و خودش عیاشی می کرد. با اینکه چیز زیادی نداشتیم؛ می خواست زن دوم بگیرد. روزی که او را کشتم، من را به بهانه تمیز کردن خانه برادر شوهرم که به شهرستان رفته بودند، به خانه آن ها فرستاده بود. در برگشت متوجه شدم که زن به خانه آورده است. خیلی عصبانی شدم. از عصبانیت به بچه ام شیر نمی دادم. شوهرم برای این که من آرام تر شوم و به بچه هایم برسم، به من قرصی برای آرام کردنم داد. آرامتر هم شدم. به حیاط رفتم و لباس هایمان را شستم. بعد لباس ها را پهن کردم و به اتاق برگشتم. شوهرم خوابیده بود، او را به چشم هیولا می دیدم. کارد آشپزخانه را برداشتم و سرش را بریدم. زورم خیلی زیاد شده بود. با این که او را کشته بودم، فکر می کردم باز هم زنده است و به من حمله می کند. او را قطعه قطعه کردم و در بشکه ای در حیاط ریختم، باز هم فکر می کردم که هیولا زنده است و می تواند به من حمله کند. من در حال عادی نبودم. بعد فرش را شستم. همه جا را تمیز کردم. من زن جوانی که تازه یک ماه از زایمانش گذشته بود، چنان زورم زیاد شده بود که احساس خستگی نمی کردم.»</p>

<p>«بارها ازخانواده ام خواستم که طلاق مرا بگیرند. پدر و مادر م از ترس آبرویشان می گفتند نه، چون خواهر بزرگم هم طلاق گرفته بود، می گفتند: مردم می گویند دختران فلانی، نمی توانند زندگی نگه دارند. نمی گذاشتند طلاق بگیرم. هر بار که شوهرم خیلی کتکم می زد. پادرمیانی می کردند و ازش قول می گرفتند که رفتارش با من خوب باشد ولی باز شروع می کرد. چند وقت قبل از ماجرا، پدرم از دست رفتار بد او با من، به دادگاه شکایت کرد. از آن به بعد رفتارش با من بدتر شد. می گفت شما آبرویم را برده اید...»<br />
«ر» به خانواده اش گفته است:« نگذاشتید طلاق بگیرم که آبرویتان نرود ولی حالا که بدتر شد.»<br />
این زنان با وجود تحصیلات کم ، به این نتیجه رسیده اند که زن نباید بسوزد و بسازد. نمی پذیرند که با لباس سفید به خانه شوهر روند و با کفن از آن بیرون آیند. تلاش زیادی را برای بیرون آمدن از این بن بست کرده اند ولی ناموفق بوده اند.</p>

<p>«ر» می گوید:« خانواده شوهرم متعصب هستند. آن ها خیلی نگران آبرویشان هستند. خانم «خ»( از زندانیانی که به اتهام مالی در زندان است و خانم درسی است. )  با برادرشوهرم صحبت کرده است. او گفته است، اگر «ر» بیاید بیرون چگونه می تواند زندگی خود و بچه هایش را تامین کند. آنها نگران آبروی خود هستند و می خواهند که بعد از آزادی هم مرا کنترل کنند. وقتی من در زندان می توانم خرج خودم را در بیاورم. در بیرون که راحت تر می توان کار کرد.»</p>

<p>«ژ» دختر جوانی است که 4 سال است به جرم معاونت در قتل شوهرش در زندان به سر می برد. او تحصیلاتش را در دوره راهنمایی ناتمام نهاده است. ژیان سبزواری است. او در 16 سالگی با شوهرش ازدواج کرده است. شوهری که به گفته« ژ»  بسیار خشن بوده است . در آخر با همکاری مرد جوانی در 18 سالگی شوهرش را می کشد. هم جرمش اعدام شده است.خودش می گوید:« زندگی فعلی من در زندان خیلی بهتر از زندگیم با شوهرم است.» وقتی از پروژه زندگیش می پرسم، دقیق نمی داند، چه می خواهد بکند. رویایش ترک ایران و زندگی در خارج است اما می گوید پسری را در خارج از زندان دوست دارد وعلاقه شان دوطرفه است. تمام وقتش را با دختری هم سن و سال خودش می گذراند که به جرم همراه داشتن مواد مخدر، حدود 5 سال است که در زندان به سر می برد. او هم می گوید که اگر در سن پایین و به زور شوهرش نمی دادند و راحت می توانست طلاق بگیرد، سرنوشتش این نمی شد. علاوه بر تبعیضات حقوقی که این زنان به آن اشاره می کنند. تبعیضات موجود در عرف نیز نقش زیادی در به بن بست کشاندن زندگی این زنان بازی می کند.</p>

<p>«ب» زنی 39 ساله است. او به همراه هم جرم و پسرش به دلیل کشتن شوهرش در زندان به سر می برند. هم جرم او پسر جوانی است که او با پیشنهاد دادن پول از او خواسته است، شوهرش را بکشد.<br />
او سه فرزند دارد. پسر بزرگش به جرم معاونت در قتل پدرش، در زندان است و دو دخترش را به بهزیستی سپرده اند. او در حال نوشتن خاطرات زندگیش برای فرزندانش است. با این که بیش از 5 کلاس سواد ندارد، قلم بسیار خوبی دارد وخیلی روان می نویسد. بیشتر وقتش را در حال خواندن رمان، بافندگی و یا خواب است. هر شب با قرص های اعصاب می خوابد و هم چنان در خواب کابوس می بیند. از در خواب حرف زدن های همیشگی او بقیه زندانیان در عذابند. با همه شوخی می کند و بامزه است. ابرویش را از ته تراشیده است تا ابروهایش بهتر رشد کنند. دو روزی سیگارش را ترک کرده بود ولی با عصبی شدن دوباره اش بر سر موضوعی، دوباره سیگار کشیدن را از سر گرفته است.</p>

<p>او در خاطراتش و نیز در گفتگویش با من، زندگیش را شرح می دهد. او زن پسرعمویش بوده است و از همان روز عروسیش شاهد خیانت شوهرش بوده است. شوهرش اعتیاد داشته است و در این راه تمام زندگیشان را فروخته است و در آخر خانه پدر و مادر«ب» زندگی می کرده اند. بارها می خواسته است طلاق بگیرد، خانواده اش مخالفت کرده اند و شوهرش نیز راضی به طلاق دادنش نبوده است.شوهرش بیشتر وقتش را با رفقایش می گذرانده است و خودش هرکاری می کرده است ولی به شدت برای زنش متعصب بوده است. البته او تعریف می کند که این اواخر شوهرش به همه چیز بی اعتنا شده بود و فقط به بدست آوردن  تریاکش فکر می کرده است و حتی شبی او را از خانه بیرون می کند تا برای او پول تهیه کند. از کتک هایی که در طول زندگی 20 ساله اش از شوهرش خورده است، حرف می زند و اینکه رفتارهای شوهرش باعث شده که دختر کوچکش از نظر روحی مشکل داشته باشد.</p>

<p>او می گوید که وقتی با پسری که کارهای شر می کرد، صحبت کردم و از او خواستم کسی را برای کشتن شوهرم پیدا کند. هر شب با شوهرم صحبت می کردم و از او می خواستم، دست از کارهایش بردارد. اعتیادش را ترک کند و رفتارش را با ما بهتر کند ولی به هیچ نتیجه ای نرسیدم. آخر کشتمش.</p>

<p>وی در گفتگوبا  قاضی بازرس زندان، قتل شوهرش را به گردن بی عدالتی قوانین می اندازد.می گوید:« وقتی برای طلاق 3-4 سال با 3 بچه باید آواره در این خانه و آن خانه باشم، خودم تصمیم گرفتم عدالت را در حقم اجرا کنم.»<br />
او می گوید که از کرده خود پشیمان است ولی راه دیگری برای تغییر زندگیش در پیش رویش نمی دیده است.<br />
همه این زنان خواهان قوانین بهتر و تغییر مناسبات اجتماعی هستند و به نوعی شاهد شکلی از  آگاهی جنسیتی در آنان هستیم، گرچه  هنوز این آگاهی را برای  درگیر شدن در مبارزه  اجتماعی برای انجام تغییرات ندارند اما وقتی تو توضیح می دهی که برای چه چیزهایی مبارزه می کنی و چرا به این جا آمده ای، با تو همدلی می کنند و به نوعی در تلاش های تو امید به تغییر زندگیشان را می بینند.</p>
    </div>
    
  </div>
  <!-- [/text] -->

  <!-- [commentbox] -->
  
  <!-- [/commentbox] -->

  <!-- [copyright] -->
  <div id="copyright">
    <div id="ultrapain">
      <div><a target="_blank" href="http://ultrapain.com/"></a></div>
    </div>
    <div id="newwindow">
      <form name="targetform">
        <input type="checkbox" name="targetnew" onclick="hyperlinks(this.checked)" />
      </form>
    <div>
  </div>
  <!-- [/copyright] -->

  </div>
</body>


<!-- Mirrored from zanestan/issue23/07,05,05,12,46,30/ by HTTrack Website Copier/3.x [XR&CO'2014], Sun, 25 May 2025 04:18:40 GMT -->
</html>