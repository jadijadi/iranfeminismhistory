<!DOCTYPE html PUBLIC "-//W3C//DTD XHTML 1.0 Strict//EN"
  "http://www.w3.org/TR/xhtml1/DTD/xhtml1-strict.dtd">

<html>


<!-- Mirrored from zanestan/issue8/06,07,22,07,08,17/ by HTTrack Website Copier/3.x [XR&CO'2014], Sun, 25 May 2025 04:18:40 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
  <title>زنستان | شماره 8 | تالیف و ترجمه:نوشین احمدی خراسانی » مادری «درمانده» ؛فرزندی «بیگانه»/نوشین احمدی خراسانی</title>
  <meta name="developer" content="UltraPain Studios | ultrapain.com" />
  <meta name="designer" content="UltraPain Studios | ultrapain.com" />
  <link rel="shortcut icon" href="../../favicon.html" />
  <link rel="stylesheet" type="text/css" href="../../styles.css" />
  <script type="text/javascript" src="../../scripts/farsi.js"></script>
  <script type="text/javascript" src="../../scripts/newwindow.js"></script>
  <script type="text/javascript" src="../../scripts/contact.js"></script>
  <script type="text/javascript" src="../../scripts/archive.js"></script>
  <script type="text/javascript" src="../../scripts/checkform.js"></script>
  <meta http-equiv="content-type" content="text/html; charset=utf-8" />
  <link rel="alternate" type="application/atom+xml" title="Atom" href="../../atom.xml" />
  <link rel="alternate" type="application/rss+xml" title="RSS 2.0" href="../../index.xml" />
  <link rel="stylesheet" type="text/css" media="print" href="../../print.css" />
  <script type="text/javascript">
    window.onload = inithyperlinks;
  </script>
</head>

<body>
  <div id="blackbar"></div>
  <div id="wrapper">
  
  <!-- [header] -->
        <div id="zanestan"><a href="../../index.html"></a></div>
    <div id="home"><a target="blank" href="../../index.html"></a></div>
    <div id="about"><a href="../../about/index.html"></a></div>
    <div id="archive"><a href="../../archive/index.html" onclick="OpenArchive(this.href); return false"></a></div>
    <div id="links"><a href="../../links/index.html"></a></div>
    <div id="seperator"></div>
    <div id="contact"><a href="javascript:SendMailTo('info','herlandmag','com')"></a></div>
  <!-- [/header] -->

  <!-- [text] -->
  <div id="text">
    <div id="title"><a href="index.html">مادری «درمانده» ؛فرزندی «بیگانه»/نوشین احمدی خراسانی</a></div>
    <div id="author"><a href="mailto:jensedovom@gmail.com">تالیف و ترجمه:نوشین احمدی خراسانی</a>&nbsp;|&nbsp;&#1588;&#1606;&#1576;&#1607; ۳۱ &#1578;&#1740;&#1585; ۸۵&nbsp;|&nbsp;<a target="_blank" href="http://www.technorati.com/search//issue8/06,07,22,07,08,17/">
لینک های وارده</a></div>
    <div id="body" style="color: #000;">
      <p>  كم و بیش همه‎ی ما زنان متقاعد شده‎ایم كه جسم زن، ظریف و شكننده است! از وقتی پا به هشت ـ نه سالگی می‎گذاریم به ما می‎آموزند كه از بدن‎مان برای كاركردهای تعریف‎شده‎ی خاصی مانند زیبا ماندن و  بچه‎داری، نگهداری كنیم. و در این زمینه از دوران کودکی، توصیه‎های ایمنی، گوش¬مان را پر می‎كند: «این‎طور ندو دختر، خوب نیست»، «سنگین بلند نكن، درست نیست»، «دختر، خوب نیست اینقدر تكان بخورد»، و انواع و اقسام توصیه‎های دیگر. این همه‎ امر و نهی برای آن است ‎كه بدن‎مان «ظریف» بماند (گاهی هم «ظرافت» پرده‎ی بكارت توجیه‎كننده‎ی آن است). ما هم كم‎كم با ترفندهای مختلف «ظرافت زنانه» آشنا می‎شویم. و به¬تدریج عادت¬مان می¬شود. بدین‎ ترتیب از وقتی خانواده و جامعه احساس می‎كند كه ما بزرگ شده‎ایم، ناخودآگاه از كارایی‎های مختلف و فعال بدن‎مان به‎تدریج فاصله می‎گیریم و رسیدگی و پرورش بدن‎مان را به‎عنوان شی‎ای خارجی و «بیرون از خود» آغاز می‎كنیم، رسیدگی‎هایی كه نه برای گسترش قابلیت‎ها و ظرفیت‎های تن‎مان و نه كارایی بیشتر در فعالیت و تولید برای زندگی و كار خلاق، بلكه صرفا برای توانایی‎هایی است كه جامعه‎ی مردسالار از ما می‎خواهد. در این رسیدگی‎ها نیز چگونگی رابطه‎ی ما با جسم‎مان (از ناخن دست‎ تا قوزك پا‎ی‎مان) از قبل تعریف و مشخص شده و برنامه‎های از پیش اندیشیده و متنوعی برای هر یك از آن‎ها وجود دارد. چون از كودكی به ما آموخته‎اند كه تن‎مان مكانی برای لذت‎جویی جنسی مرد و نیز كشتزار او، و ابزاری برای پرورش فرزند شوهران‎مان است. البته نگاه‎ خیره‎ی مردان كه هر روز و هر ساعت و در هر مكانی ما را می‎پایند، این آموزه‎ها را پیوسته به ما یادآوری می‎كنند و ما «سرشار» از كنترل، بدن‎مان را حمل می‎كنیم و در صورتی¬که نگاه خیره‎ی مردان هم وجود نداشته باشد خودمان یاد گرفته¬ایم تا به¬جای آنان، بدن‎مان را به‎عنوان شیءای  خارج از« خود» كنترل کنیم. بنابراین به‎گونه‎ای پرورش می¬یابیم كه از تن‎مان به‎عنوان «ابزاری برای بچه آوردن و لذت‎‎جویی مردان» استفاده كنیم. <br />
بیشتر رسیدگی‎هایی كه از تن‎مان به¬عمل می¬آوریم به‎طور گسترده معطوف به دستیابی به ازدواج «موفق‎تر» و نهایتا مادر شدن است، نه دستیابی به رابطه‎ای انسانی، آفرینشی خلاقانه، فعالیت¬هایی اجتماعی، شغلی و جز آن.  اگر در گذشته خاتمه‎ی مرحله¬ی اول (رسیدن به زیبایی و درنتیجه عبور موفقیت‎آمیز از سد ازدواج)، شروعی برای مرحله¬ی دوم ـ مادر شدن ـ بود، امروز، توقع شوهران «مدرن» از مادر بچه‎های‎شان، حفظ و تداوم هدف اول ـ زیبا ماندن ـ در كنار انجام تمام و کمال وظایف مرحله¬ی دوم ـ مادر بودن ـ است. آنان انتظار دارند كه همسرشان در كنار همه‎ی مسئولیت‎های مادری، مسئولیت زیبایی تن‎شان را هم‎چنان بی‎وقفه ادامه دهند. چماق قانون تعدد زوجات، بالای سرمان و بازتولید اسطوره‎ی «تنوع‎طلبی ذاتی مردان» از سوی مراجع رسمی و غیررسمی، هر دو به ما  تقبل مسئولیت‎های بی‎شمار در قبال تن‎مان را گوشزد می‎كند.<br />
از سوی دیگر «مادری» نیز نمی‎تواند به فعالیتی خلاقانه برای زنان تبدیل شود. زیرا درون خانواده از كودكی به دختران چنین نقشی القاء می‎شود و زنان عمدتا آن را به عنوان وظیفه، و نه فعالیتی خودخواسته و خلاق، بر دوش می‎كشند چرا که بسیاری از زنان در ایران از سویی به وسایل مدرن جلوگیری از بارداری دسترسی ندارند، طبق آمار سال 77 نزدیک به 50 درصد از زنان ایرانی از دسترسی به وسایل مدرن جلوگیری از بارداری محروم بوده¬اند، یعنی تنها «حدود 56 درصد زوج های ایرانی از وسایل مدرن ضدبارداری استفاده می¬کنند» (وضعیت زنان جمهوری اسلامی ایران، 1377: 62). از سوی دیگر اگر هم وسایل جلوگیری از بارداری در دسترس باشد اما تصمیم برای تعیین تعداد کودکان خانواده از اراده¬ی زنان خارج است. بر اساس تحقیقی که انجام شده، حدود 80 درصد مصاحبه شوندگان در این تحقیق معتقد بودند که در شرط ازدواج باید مردان حق تعیین تعداد فرزندان را برای زنان بپذیرند (دومین همایش انجمن جمعیت شناسی، 1384:267). در واقع این نشان می دهد که تایید بر حق تعیین تعداد فرزندان توسط زنان نه به عنوان امری بدیهی بلکه به عنوان شرطی برای ازدواج است که در بسیاری از موارد هم بعد از ازدواج نادیده گرفته می شود. از سوی دیگر نزدیک به 90 درصد از مصاحبه شوندگان این تحقیق، قبول وظیفه خانه¬داری و نگهداری و تربیت فرزندان از سوی زنان را به هنگام انتخاب همسر مهم دانسته¬اند (همان: 265). <br />
چنین بندهای دست و پا گیری حتا برای تعداد فرزند است که مادر شدن را گاهی چنان از اراده زنان خارج می¬کند که جایی برای یک تصمیم خودخواسته و در نتیجه فعالیتی خلاق از سوی آنان باقی نمی¬گذارد. شاید از همین‎روست كه بسیاری از زنان نمی‎توانند از طریق مادر شدن به گسترش ظرفیت‎های فكری و عملی‎شان در زندگی بپردازند. دختران جوانی كه مادر می‎شوند به جای همبستگی و احساس مسئولیت بیشتر نسبت به جامعه‎ای كه در آن كودكان‎شان رشد می‎كند، برعكس، از جامعه دور می‎شوند زیرا انبوه وظایف مادری در بیشتر اوقات آنان را از جامعه و شهروند مستقل و فعال بودن دور می‎سازد، در نتیجه آنان را هرچه بیشتر به حوزه‎ی خصوصی‎ می‎راند.<br />
از سوی دیگر به‎میزانی كه مادران منزوی‎تر می‎شوند و در بسیاری از مواقع حتا شغل‎شان را به‎خاطر وظایف سنگین مادری از دست می‎دهند یا روابط‎ اجتماعی‎شان را محدود می‎كنند، می¬بینیم که مادری‎شان هرچه بیشتر به امری خصوصی برای فرزند ”مرد“ تبدیل می‎شود. زیرا با گسست هرچه بیشتر از جامعه و فعالیت‎های اجتماعی (تنها و منزوی ماندن)، به¬تدریج نسبت به فضای عمومی احساس ناامنی می‎كنند و این احساس ناامنی، آنان را بیشتر به مرد و به كودك وابسته می‎سازد. در واقع «ایدئولوژی مادری» چنان بر زندگی زنان سایه می‎افكند و رابطه‎ی آنان را با كودكان‎شان شكل می‎دهد كه خواه ناخواه به انزوا و وابستگی زنان دامن می‎زند. همین امر باعث می‎شود، به‎رغم تلاش‎ شبانه‎روزی مادر، رابطه‎ مادر و كودك به رابطه‎ای معیوب تبدیل شود كه هم مادر و هم كودك از آن در رنج‎اند. آدرین ریچ معتقد است: «وابستگی شدید و متقابل مادر و كودك، مادر را ترغیب می‎كند تا كودك را با توجه به نیازهای سركوب‎شده‎ی خودش بزرگ كند. در واقع كودك در چنین شرایطی زیر تاثیر نیاز مادر به تایید اجتماعی، بزرگ می‎شود. او بچه را به عنوان چیزی كه باید زندگی او را بهبود ببخشد می‎بیند. مناسبات اجتماعی مادری معاصر این را برای زن غیرممكن می‎كند كه بچه‎اش را به عنوان یك شخص كامل و مستقل، بخشی از جامعه‎ی بزرگتری كه هم مادر و هم بچه به آن تعلق دارند ببیند.» (تانگ، 1997: 188)<br />
دوروتی دینرستاین و برخی از فمینیست‎های روانكاو نیز بر این نظرند كه: بچه‎ها به تدریج یاد می‎گیرند كه مادران‎شان را به عنوان «ابژه‎هایی كه به خاطر كم كار كردن یا خیلی زیاد كار كردن  برای آن‎ها گناهكار هستند، ‎ببینند» (همان). آلیسون جگر نیز بر آن است كه: شرایط مادری معاصر باعث اختلاف بین مادرها و پدرها می‎شود. همه‎ی مجادلات و بگومگوهای بسیار شدید در خانواده با یك ”فرمان” پدر متوقع به اهالی خانه و اجرای آن فرامین توسط یك مادر خشمگین آغاز می‎شود. بنابراین محدودیت ایجاد كردن توسط فرمان پدر است كه استانداردهای مادری ”مطلوب و مناسب“ را می‎سازد.  این استانداردها از طرفی مانع رشد روابط دوستانه بین زنان می‎شود، زنانی كه برای تولید و فرآیند پرورش كودکی به‎اصطلاح كامل، با یکدیگر به رقابتی جان¬فرسا می‎پردازند (همان: 189).<br />
میشل هوفنانگ، یكی دیگر از اندیشمندان فمینیست، ابعاد ایدئولوژی مادری را در 4 جنبه مورد بررسی قرار می‎دهد و معتقد است که: مادری كردن آن‎طور كه می‎فهمیم، خیلی ساده فقط یك قرارداد انسانی و توافق ممكن برای بچه بزرگ كردن است. اما در جامعه مردسالار، مفهوم رایج مادری هاله‎ای رازآمیز از «طبیعی» و «غیرقابل تغییر بودن» را به‎دور خود دارد. به‎واسطه‎ی این هاله¬ی ایدئولویک است كه، تعریف معاصر ما مشروط شده است. به باور هوفنانگ این رمز و راز تحمیلی به زنان چهار جنبه دارد: 1) اوج رضایت یك زن وقتی به‎دست می‎آید كه حامله می‎شود!!  2) انبوه وظایف و كارهایی كه به مادران تحمیل و تخصیص داده شده ـ مراقبت از بچه، خانه و شوهر ـ كاری متضاد و متعارض با یكدیگر نیست، بلكه با یكدیگر هماهنگ است!! 3) برای مادر خوب بودن، زن باید مادر بودن و همه‎ی پیامدهای حاصل از آن را بی‎بروبرگرد دوست داشته باشد!!  4) فداكاری عظیم و سنگین یك زن به منظور مادر بودن، برای بچه‎هایش مفید خواهد بود!!<br />
مادر شدن، زن را ناگهان به یك جامعه‎ی جدید پرتاب می‎كند، لیگ زنان «واقعی». وقتی مشخص می‎شود كه یك زن حامله است، زن‎هایی كه ممكن است هرگز تا قبل از آن با او حشر و نشر نداشته‎اند به یك‎باره صمیمی و دوستانه رفتار می‎كنند و شروع به «نصایح مفید» می‎كنند. بچه آوردن «زنیت» را ثابت می‎كند همان‎طور كه رقابت «مردیت» را. اما مسئله این‎جاست كه رقابت موفق، نیازمند آموزش فیزیكی و جدیت و انضباط فكری است، اما تولد موفق بچه، نیازمند فقط آبستنی و آشكار شدن فرآیندهای فیزیولوژیكی است. هم‎چنین تلاش‎هایی كه یك زن طی سالیان، خود را وقف آن كرده است (اعم از آموزش‎های هنری،‌ تحصیلی، ورزشی، فعالیت‎های مبارزاتی، تخصص علمی و نظایر این‎ها) به محض آن‎كه حامله می‎شود در هیجان عمومی (و بعضا تصنعی) كه بارداری و تولد كودك خلق می‎كند به‎نوعی نادیده انگاشته می‎شود. بحث هوفنانگ نه تنها در جوامع غربی، که مشابه¬اش را در کشور خودمان و روابط¬مان هم شاهدیم. مثلا برخورد پزشكان و كادر بیمارستان‎، برخورد پرستاران و افراد خانواده و فامیل: عمه، خواهر شوهر، پدر و مادر، خاله؛ مادر شوهر و همه¬ی اطرافیان زن حامله، به‎شكلی است كه گویا هرچه آن زن قبلا انجام داده یا هر كس كه بوده حالا دیگر اهمیتی ندارد؛ انگار که پیش از بچه¬دار شدن، اصلا آدم نبوده است، گویی مادر بودن، همه‎ی گذشته و شخصیت او را مستحیل و به‎یكباره او را مجذوب و محو و علاقه‎مند می‎كند.<br />
برخلاف توافق گسترده اجتماعی در مورد بچه‎داری و به رغم فضاسازی‎ها، زنان پس از مدتی درمی‎یابند كه بچه آوردن رضایت كامل آن‎ها را فراهم نمی‎كند. زیرا به قول هوفنانگ «رضایت كامل یك انسان صرفا از تجربه‎ی یك اتفاق بیولوژیك به‎دست نمی‎آید بلكه بیشتر، از رشد و فداكاری برای ارزش‎ها، آرمان‎ها، علایق و توانایی‎ها در طی زمان حاصل می‎شود. پس فقط بچه زاییدن، یك رابطه‎ی كامل یا ”بودن كامل“ و نوین را اثبات نمی‎كند. مناسبات و روابط هرگز كامل نیستند و همیشه نیازمند زمان و صرف داوطلبانه انرژی هستند. چه بسا در عمل، فاصله میان انتظارات یك مادر جدید با واقعیات طاقت‎فرسا و بازدارنده‎ی آن، اغلب برای زنان شوكه‎آور است». (هوفنانگ، 1989: 162)<br />
جنبه‎ی دوم ”رمز و راز“ مادری این توهم است كه مراقبت از بچه، خانه و شوهر، به¬عنوان نقش¬هایی مکمل یکدیگر برای زن عمل می¬کند. اما برای زنان طبقه‎ی متوسط این واقعیت ندارد. برای نمونه، هرچند زوج‎های جوان معمولا انتظار دارند كه تولد بچه، روابط آن‎ها را بهبود ببخشد، اما برعكس باعث می‎شود زمان گفتگو بین والدین را تقریبا به نصف كاهش دهد و موضوعات بحث را از رابطه‎ی خصوصی بین والدین یعنی صحبت از نیازها و احساسات درونی‎شان یا پرداختن به سكس، بر محور مشكلات و مسایل بچه تغییر می‎دهد. یعنی آن‎ها اول والدین می‎شوند و بعد زن و شوهر.“ (همان: 162-163)<br />
جنبه‎ی سوم رمز و راز مادری یعنی الزام زن به دوست داشتن مادر بودن و دوست داشتن همه‎ی عواقب و وظایف آن است تا زنی بتواند در نظر دیگران و از نگاه جامعه مردسالار، مادر ”خوبی“ جلوه كند. در این رابطه «آنجلا مك بریج نظریه‎ی خشم ـ افسردگی ـ گناه ـ سرگیجه را مطرح می‎كند یعنی یك بخش ”نرمال ـ دیوانگی“ تجربه‎ی مادری. او می‎نویسد مانند همه‎ی مردم، زنان نیز شخصیت‎، استعداد، خلق و خو، شور و هیجان و خصلت‎های گوناگونی دارند اما به‎عنوان مادر از آن‎ها انتظار می‎رود كه همواره خودشان را کنترل کنند و خصلتی یکسان داشته باشند، یعنی ”صبور، منطقی، سازگار و آرام“ باشند. طبعا وقتی مادران در انجام این توقعات كه برآورده كردن‎ آن  برای هر زنی غیرممكن است، شكست می‎خورند، ‎ترس و دلهره از این‎كه مادران بدی هستند بر آنان غلبه می‎كند...برای همین، آن‎ها در بسیاری مواقع به متخصصان تعلیم و تربیت و روانشناسان كودك مراجعه می‎كنند تا آن‎ها به مادران بگویند چه كار كنند و سعی می‎كنند تا رفتار آن‎ها را بر اساس آموزه‎های اهل نظر و افراد خبره بسنجد و اندازه‎گیری كنند.» (همان: ص 163-164)<br />
اما رمز و راز چهارم مادری، حاكی از آن است كه گویا فداكاری‎های عظیم مادر كه در بسیاری مواقع از سر اجبارست برای كودكان حتما مفید است. هوفنانگ در نقد این افسانه می‎گوید: ”مامانیسم واژه‎ای است برای سرزنش كردن مادری كه برای سركوب یا ترك نیازهایش به‎خاطر بچه‎هایش‎، برای بیش از حد بچه‎ داری كردن و بیش از حد مستحیل شدن، مورد استفاده قرار می‎گیرد. هرچند سرزنش كردن مادر، سرزنش قربانی است. زیرا یك مادر برای مادر بودن خیلی چیزها را از دست می‎دهد و خودش را در واقع قربانی می‎كند.  اما به‎یاد داشته باشیم كه او هم‎چون بقیه مردم طوری آموزش دیده كه پیروزی و موفقیت را چیزهای باارزشی بداند، بنابراین از آن‎جایی كه حمایت جامعه یا خانواده برای مادران جامعه‎ی معاصر بسیار محدود شده است، در نتیجه بچه برای او مفهوم گسترده‎ای پیدا می‎كند، (یعنی همه‎ی آن چیزهایی كه از دست داده است). به¬واسطه¬ی چنین فرآیندی، بچه نمی‎تواند به‎طور آزاد رشد كند بلكه باید به‎خاطر مادر و به‎خاطر كمبودهایش، موفق بشود، تا از این طریق نشان دهد كه مادر وظیفه و شغل‎اش را به نحو احسن انجام داده و قربانی‎شدن‎اش برای بچه باارزش بوده است. وقتی یك زن تمامی دغدغه‎ها، آرمان‎ها و نیازهای شخصی‎اش را به‎خاطر مادر بودن به فراموشی می‎سپارد، از بچه ممكن است انتظار داشته باشد كه به‎جای مادر موفق باشد و جاه‎طلبی‎ها و دغدغه‎های او را ارضا كند. یا بچه ممكن است تبدیل به جایگزینی برای آن دغدغه‎ها و جاه‎طلبی‎ها شود. (همان: 164) <br />
دقت و تعمق بر چهار جنبه¬ی مادری میشل هوفنانگ که به¬طور خلاصه و موجز در این¬جا آورده شد به¬روشنی بیانگر تحمیل زیرکانه¬ی قالب ایدئولوژیک بر رابطه¬ی مادر – فرزند است. بدیهی است که در میان ما زنان ایرانی به¬ندرت کسی می¬تواند – وجرات دارد – خارج از سایه پهناور و نیرومند این ایدئولوژی (هاله¬ی رازآمیز) به وظایف مادری عمل کند. با موشکافی در انجام وظایف مادری در شکل کنونی آن در ایران می¬توان جنبه¬های ظالمانه¬ی دیگری را بر این چهارگانه افزود.<br />
و اما در زمینه بررسی تاریخی پدیده مادری، آندریا اورلی، یكی دیگر از محققان فمینیست، ایدئولوژی مادری را در روند تاریخ معاصر مورد بررسی و نقد قرار داده است. وی می‎نویسد: این شیوه‎ی مادری كردن،  یك پدیده‎ی طبیعی نیست بلكه بیشتر یك سبك خاص از مادری كردن است كه در نیمه قرن بیستم به‎وجود آمد. مادری اصولا یك عملكرد بیولوژیكی یا طبیعی نیست، بلكه مادری اساسا یك عمل ویژه‎ی فرهنگی است كه به‎طور پیوسته در پاسخ به عوامل اجتماعی و اقتصادی، مدام درحال دگرگونی است و به‎‎عنوان یك ساخت فرهنگی، مفهوم آن در زمان‎ها و مكان‎های مختلف، تغییر می‎كند. در نتیجه مادری یك تجربه‎ی جهان‎شمول، ثابت و ذاتی نیست. (اورلی، 2004: 5)<br />
متفكر فمینیست ”شارون هایز“ نیز معتقد است ”مادری كردن كامل با سه ویژگی مشخص می‎شود: اول آن‎كه، مادر، مراقبت‎كننده‎ی اصلی و محوری است؛ دوم، مادری كردن به‎‎عنوان كاری مهمتر از كار دستمزدی در نظر گرفته می‎شود و سوم این‎كه این روش مادری كردن، نیازمند مقادیر بسیار بی‎حد و اندازه‎ای صرف زمان، انرژی و منابع وجودی مادر بر روی كودك است.“ (همان، 7)<br />
اورلی توضیح می‎دهد كه «ایدئولوژی مادری ”خوب“ در دوره‎ی پس از جنگ جهانی دوم، به مادری كردن تمام وقت نیاز داشت و عمدتا تاكید بر نزدیكی فیزیكی مادر و بچه بود. یعنی مادر باید در خانه با بچه‎ها می¬بود، اما كمتر به این مسئله توجه می‎شد كه مادر ”باید“ با نیازهای عاطفی، شناختی و روانی بچه‎هایش به‎طور مداوم و همه‎ جانبه سازگار باشد.» (همان: 8) اما به‎نظر اورلی در كشورهای غربی امروز تغییراتی در این ایدئولوژی صورت گرفته است: امروز، ایدئولوژی مادری خوب، خیلی فراتر از نزدیكی فیزیكی مادر ـ كودك انتظار دارد. ایدئولوژی مردسالار مادری، امروز مادران را وامی‎دارد كه حتما از آموزه‎های متخصصان استفاده كنند و ”به‎لحاظ كیفی“ (زمان كیفی) با بچه‎های‎شان باشند. از سوی این متخصصان نیز به مادرها تاكید می‎شود كه با بچه‎های‎شان بازی كنند، برقصند، آواز بخوانند، با آن‎ها بخوانند و با آن‎ها حتا سر كلاس بروند. اگر بچه‎ها در دهه‎ی 1950 و 1960 با بچه‎های همسایه طناب¬بازی یا گرگم به هوا بازی می‎كردند، بچه‎های امروز با مادران‎شان در برنامه‎های مختلف در مدارس و مراكز آموزشی، می‎رقصند، در استخر شنا می‎كنند و... در نتیجه، امروزه اگرچه زنان بچه‎های كمتری دارند و وسایل خانگی مجهزتر،  اما نسبت به مادران در دهه‎‎ی 1960، زمان، انرژی و پول بیشتری را برای بچه‎های‎شان صرف می‎كنند. اكثریت مادران امروز برخلاف چهل سال پیش، مادری كردن كامل و طاقت‎فرسا را درحالی‎كه درگیر شغل تمام وقت هم هستند تجربه می‎كنند. (همان)<br />
مادران، بیش از پدران، مصرف‎كنندگان چیزهایی كه بچه‎ها می‎خواهند و احتیاج دارند هستند؛ همان‎طور كه یك مادر در جامعه¬ای مدرن درآمد كسب می‎كند و استقلال اقتصادی‎اش افزایش می‎یابد، به‎همان نسبت پول بیشتری برای كودكان هزینه می‎كند. برخی این بحث را مطرح می‎كنند كه اگر در گذشته، تئوری‎های روانشناسی بر نیاز به تماس فیزیكی مادر ـ كودك تاكید داشت، ایدئولوژی مادری كردن در زمان حاضر در پاسخ به تحقیقات علمی جدید كه بر اهمیت پنج سال اولیه زندگی كودك در رشد اجتماعی، عاطفی، رفتاری و فكری او تاكید می‎كند، به‎وجود آمده است. به‎رغم همه‎ی توجیهات اجتماعی اقتصادی ممكن، ایدئولوژی مادری كامل، مادری كردن خوب را در مقایسه با صرف مقدار زمان، پول، انرژی‎هایی كه یك مادر برای بزرگ كردن بچه‎اش می‎پردازد اندازه می‎گیرد. امروزه بزرگ كردن یك بچه‎ بیش از بزرگ كردن چهار بچه برای یك مادر زحمت دارد. به‎علاوه، انتظاراتی كه جامعه از مادران امروز دارد در تاریخ ما واقعا بی‎سابقه است.“ (همان: 10)<br />
به نظر اورلی ایدئولوژی كنونی مادری در واكنش جامعه¬ی مردسالار به استقلال گسترده‎ی اقتصادی و اجتماعی زنان ظهور كرده است. این ایدئولوژی دو ویژگی را برای زنان اجتناب‎ناپذیر كرده:  «نخست آن‎كه موفق شده تا زنان برای همیشه به‎عنوان مادر، احساس بی‎كفایتی كنند و دوم آن‎كه وظایف شغلی و وظایف مادری برای همیشه‎ در نظر مادران به‎عنوان مقولاتی متعارض و ناسازگار دیده شود.... گفتمان كنونی مادری كامل، شك به‎خود یا به‎طور خاص‎تر احساس گناه را در مادران به‎وجود می‎آورد كه  در تحلیل نهایی، جلوی حركت زنان را می‎گیرد و اعتماد به نفس آن‎ها را، هم به‎عنوان یك فرد شاغل و هم به عنوان یك مادر به‎شدت كاهش می‎دهد. چون هیچ‎ زنی هرچند قوی باشد نمی‎تواند از عهده انجام تمام وظایف گسترده‎ی مادری كردن كامل برآید. در نتیجه همه‎ی مادران خودشان را شكست خورده و بی‎كفایت می‎بینند. این نشان می‎دهد كه چطور این گفتمان به لحاظ روانی برای كنترل مادران (به‎وسیله تقویت حس گناه و احساس شرم)‎، عمل می‎كند. به این ترتیب قابل فهم است كه برخی مادران فكر می‎كنند می‎توانند مادران كاملی باشند، ولی فقط درصورتی‎كه شغل‎شان را رها ‎كنند.» (همان: 10)<br />
سرآخر آن‎كه سخنان سارا رادیك، می‎تواند به‎روشنی واقعیت خشن و ناعادلانه‎ی مادر بودن را در جامعه مردسالار به‎خوبی توضیح دهد: مادران ”زیرنگاه خیره‎ی دیگران كنترل می‎شوند. آنان، تحت نگاه خیره‎ی دیگران، اقتدار خود را به دیگران تفویض می‎كنند، و اعتماد به توانایی و ارزش‎های خودشان را به‎تدریج از دست می‎دهند“. (همان) و این نگاه کنترل¬گر، نه تنها از سوی مردان بلکه از سوی خود زنان نیز بر زنان اعمال می¬شود. در واقع جامعه¬ی مردسالار از ما زنان  برای کنترل یکدیگر و اطاعت از قوانین¬اش استفاده می¬کند، ما نیز  ناآگاهانه به آن تن داده¬ایم.</p>

<p>منابع :<br />
ـ دومين همايش انجمن جمعيت‎شناسي ايران (1384)، بررسي مسائل جمعيتي ايران با تاكيد بر جوانان، مجموعه مقالات، انتشارات مركز مطالعات و پژوهش‎هاي جمعيتي آسيا و اقيانوسيه.<br />
_ وضعیت زنان جمهوری اسلامی ایران (1377)، تهران، یونیسف.<br />
_ Hoffnung، Michele (1989)، “Motherhood: Contemporary Conflict For women”، women (A Feminist prespective)، Edited by Jo Freeman.<br />
_ O’Reilly، Andrea (2004)، Mother Outlaws: Theories and Practices of Empowered Mothering،AGMV، Canada.<br />
_ Tong، Rosemarie، (1997)، Feminist Thought، Routledge، USA.<br />
ـ اين مقاله در نامه زن شماره 4 به چاپ رسيده است.</p>
    </div>
    
  </div>
  <!-- [/text] -->

  <!-- [commentbox] -->
  
  <!-- [/commentbox] -->

  <!-- [copyright] -->
  <div id="copyright">
    <div id="ultrapain">
      <div><a target="_blank" href="http://ultrapain.com/"></a></div>
    </div>
    <div id="newwindow">
      <form name="targetform">
        <input type="checkbox" name="targetnew" onclick="hyperlinks(this.checked)" />
      </form>
    <div>
  </div>
  <!-- [/copyright] -->

  </div>
</body>


<!-- Mirrored from zanestan/issue8/06,07,22,07,08,17/ by HTTrack Website Copier/3.x [XR&CO'2014], Sun, 25 May 2025 04:18:40 GMT -->
</html>