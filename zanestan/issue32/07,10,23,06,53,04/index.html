<!DOCTYPE html PUBLIC "-//W3C//DTD XHTML 1.0 Strict//EN"
  "http://www.w3.org/TR/xhtml1/DTD/xhtml1-strict.dtd">

<html>


<!-- Mirrored from zanestan/issue32/07,10,23,06,53,04/ by HTTrack Website Copier/3.x [XR&CO'2014], Sun, 25 May 2025 04:18:07 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
  <title>زنستان | شماره 32 |  ترجمه‌:‌ فرخ‌ قره‌داغي‌؛ فيروزه مهاجر  » بخش هايي از كتاب زن‌ و فرآيند سياسي‌ در ايران‌ قرن‌ بيستم‌ نوشته   پروین پایدار</title>
  <meta name="developer" content="UltraPain Studios | ultrapain.com" />
  <meta name="designer" content="UltraPain Studios | ultrapain.com" />
  <link rel="shortcut icon" href="../../favicon.html" />
  <link rel="stylesheet" type="text/css" href="../../styles.css" />
  <script type="text/javascript" src="../../scripts/farsi.js"></script>
  <script type="text/javascript" src="../../scripts/newwindow.js"></script>
  <script type="text/javascript" src="../../scripts/contact.js"></script>
  <script type="text/javascript" src="../../scripts/archive.js"></script>
  <script type="text/javascript" src="../../scripts/checkform.js"></script>
  <meta http-equiv="content-type" content="text/html; charset=utf-8" />
  <link rel="alternate" type="application/atom+xml" title="Atom" href="../../atom.xml" />
  <link rel="alternate" type="application/rss+xml" title="RSS 2.0" href="../../index.xml" />
  <link rel="stylesheet" type="text/css" media="print" href="../../print.css" />
  <script type="text/javascript">
    window.onload = inithyperlinks;
  </script>
</head>

<body>
  <div id="blackbar"></div>
  <div id="wrapper">
  
  <!-- [header] -->
        <div id="zanestan"><a href="../../index.html"></a></div>
    <div id="home"><a target="blank" href="../../index.html"></a></div>
    <div id="about"><a href="../../about/index.html"></a></div>
    <div id="archive"><a href="../../archive/index.html" onclick="OpenArchive(this.href); return false"></a></div>
    <div id="links"><a href="../../links/index.html"></a></div>
    <div id="seperator"></div>
    <div id="contact"><a href="javascript:SendMailTo('info','herlandmag','com')"></a></div>
  <!-- [/header] -->

  <!-- [text] -->
  <div id="text">
    <div id="title"><a href="index.html">بخش هايي از كتاب زن‌ و فرآيند سياسي‌ در ايران‌ قرن‌ بيستم‌ نوشته   پروین پایدار</a></div>
    <div id="author"><a href="mailto:i"> ترجمه‌:‌ فرخ‌ قره‌داغي‌؛ فيروزه مهاجر </a>&nbsp;|&nbsp;&#1587;&#1607; &#1588;&#1606;&#1576;&#1607; ۱ &#1570;&#1576;&#1575;&#1606; ۸۶&nbsp;|&nbsp;<a target="_blank" href="http://www.technorati.com/search//issue32/07,10,23,06,53,04/">
لینک های وارده</a></div>
    <div id="body" style="color: #000;">
      <p><strong>بخش اول : تشكل‌هاي‌ زنان‌ و عصر ملي‌گرايي‌ در ايران‌ / ترجمه فرخ قره داغی</strong></p>

<p><em>مقدمه پروین پایدار بر ترجمه این بخش کتاب</em><br />
<strong>از خانم‌ فرخ‌ قره‌داغي‌ براي‌ ترجمه‌ روان‌ فصلي‌ از كتاب‌ «زن‌ و فرآيند سياسي‌ در ايران‌ قرن‌ بيستم‌» براي‌ جنس‌ دوم‌ سپاسگزارم‌. اميدوارم‌ كه‌ اين‌ كتاب‌ در آينده‌ي‌ نزديكي‌ در ايران‌ چاپ‌ و در دسترس‌ علاقه‌مندان‌ قرار گيرد. «زن‌ و فرآيند سياسي‌ در ايران‌ قرن‌ بيستم‌»  (Women and the Political Process in Twentieth Century Iran)  در 400 صفحه‌، در سال‌ 1977 توسط‌ دانشگاه‌ كمبريج‌ در بريتانيا به‌ زبان‌ انگليسي‌ انتشار يافت‌.<br />
 اين‌ كتاب‌، تاريخ‌ سياسي‌ايران‌ را در ده‌ فصل‌ كه‌ به‌ سه‌ بخش‌ عمده‌ي‌ گفتمان‌ تجددگرايي‌، گفتمان‌ انقلاب‌ و گفتمان‌ اسلام‌سازي‌ تقسيم‌ شده‌اند، ارائه‌ و دو هدف‌ عمده‌ را دنبال‌ مي‌كند. هدف‌ اول‌، ارائه‌ي‌ تاريخ‌ سياسي‌ قرن‌ بيستم‌ به‌ روش‌  gender-aware  است‌ تا قدمي‌ در جبران‌ اثرات‌ شيوه‌ي‌ متداول‌ تاريخ‌نگاري‌ در ايران‌ كه‌  gender- blind  است‌ برداشته‌ شود. شيوه‌ي‌  gender- blind  (كه‌ تا دهه‌هاي‌ اخير شيوه‌ي‌ متداول‌ تاريخ‌نگاري‌ در سراسر جهان‌ بود) جامعه‌ را از لحاظ‌ جنسيتي‌ همگون‌ (يعني‌ مردانه‌) فرض‌ كرده‌ و ديناميسم‌ جنسيتي‌ جوامع‌ گذشته‌ را ناديده‌ مي‌گيرد. روش‌ دنبال‌ شده‌ در اين‌ كتاب‌ نشانگر آنست‌ كه‌ تاريخ‌نگاريِ  gender-aware  به‌نتايج‌ وسيع‌تر و گاه‌ متفاوت‌تري‌ از بررسي‌ جوامع‌ گذشته‌ دست‌ مي‌يابد. از اين‌جهت‌ اين‌ روش‌، مي‌تواند نتيجه‌ي‌ مثبت‌تري‌ براي‌ تشخيص‌ تاريخ‌ و هويت‌ ملت‌ ايران‌ در قرن‌ بيستم‌ داشته‌ باشد.<br />
 هدف‌ دوم‌، چالش‌ با مفاهيم‌ نادرست‌ از موقعيت‌ زن‌ در جوامع‌ مسلمان‌ است‌. مفاهيم‌ نادرستي‌ كه‌ زن‌ را موجود ضعيف‌ و عقب‌افتاده‌اي‌ در جوامع‌ مسلمان‌ قلمداد مي‌كنند تسلط‌ زيادي‌ در شرق‌شناسي‌ داشته‌اند و در نتيجه‌ موفق‌ به‌ مخدوش‌ كردن‌ هويت‌ و تاريخ‌ ملل‌ مسلمان‌ شده‌اند. با نشان‌ دادن‌ تصاوير چندگانه‌اي‌ از نقش‌ زن‌ و چگونگي‌ رابطه‌ي‌ قدرت‌ بين‌ دو جنس‌، روش‌  gender-aware  تاريخ‌ سياسي‌ ايران‌، اين‌ نوع‌ شرق‌شناسي‌ را به‌طور بنيادي‌ به‌چالش‌ مي‌طلبد.<br />
 طبيعي‌ است‌ كه‌ چنين‌ تحقيقي‌ بدون‌ حفظ‌ بي‌طرفي‌ و ارزش‌ قائل‌ بودن‌ براي‌ چندگانگي‌ سياسي‌ و فكري‌ به‌نتيجه‌ي‌ مطلوب‌ نخواهد رسيد. هم‌چنين‌ لازم‌ به‌ توضيح‌ است‌ كه‌ متن‌ اصلي‌ در قسمت‌هايي‌ به‌ضرورت‌ تلخيص‌ شده‌ است‌، از اين‌رو خوانندگاني‌ را كه‌ علاقمند به‌ مطالعه‌ي‌ متن‌ كامل‌ هستند به‌ چاپ‌ انگليسي‌ رجوع‌ مي‌دهيم‌.<br />
 فصل‌ منتخب‌، بخشي‌ از گفتمان‌ تجددگرايي‌ مي‌باشد كه‌ خود به‌ چند قسمت‌ تقسيم‌ شده‌ است‌. گفتمان‌ تجددگرايي‌ از زمان‌ مشروطيت‌ تا زمان‌ انقلاب‌ بر فضاي‌ سياسي‌ ايران‌ تسلط‌ داشت‌. اين‌ گفتمان‌ از مشروطيت‌ شروع‌ شده‌، از مرحله‌ي‌ «ملت‌سازي‌» در زمان‌ سلطنت‌ رضاپهلوي‌ گذر كرد و در زمان‌ سلطنت‌ محمدرضا پهلوي‌ به‌ دو شكل‌ ملي‌گرايي‌ و نوسازي‌ ظهور كرد. مقاله‌ زير ترجمه‌ي‌فصلی از این کتاب است.<br />
</strong></p>

<p>سایت زنستان:  گذر از عصر ملت‌سازي‌ به‌ عصر ملي‌گرايي‌ به‌عنوان‌ فاز سوم‌ گفتمان‌ مدرنيزم‌ با سه‌ توسعه‌ي‌ اصلي‌ در دهه‌ي‌ 1940 و اوايل‌ دهه‌ي‌ 1950 مشخص‌ مي‌شود.<br />
 نخستين‌ توسعه‌ درجدايي‌ ملي‌گرايي‌ از دولت‌ و طلوع‌ اپوزيسيون‌ ملي‌گراي‌مستقل‌ بروزيافت‌. دومين‌ آن‌، از بين‌ رفتن‌ ايمان‌ كور به‌ دولت‌ مدرن‌ بود. فرآيند ملت‌سازي‌ به‌گونه‌اي‌ بود كه‌ آرمان‌گرايي‌ اوليه‌ مشروطه‌خواهان‌ درباره‌ي‌ آزادي‌، استقلال‌ و پيشرفت‌ اجتماعي‌ به‌ واقع‌گرايي‌ سياسي‌ تغيير جهت‌ يافت‌. هرچندكه‌ ديگر فقدان‌ يك‌ قوه‌ مجريه‌ قوي‌ براي‌ انجام‌ اصلاحات‌ اجتماعي‌ مطرح‌ نبود بلكه‌ مشكل‌، وجود دولتي‌ با قدرت‌ فراگيربودكه‌ اصلاحات‌اجتماعي‌ را با ميزان‌ بي‌سابقه‌ي‌ سركوب‌سياسي‌ درآميخت‌. واژه‌هاي‌ مباحثات‌ سياسي‌ بايد براي‌ تطبيق‌ با اين‌ امر تغيير داده‌ مي‌شد. دل‌مشغولي‌ اصلي‌ مباحثات‌ سياسي‌ در دوره‌ پس‌ از رضاشاه‌ عبارت‌ بود از اين‌كه‌ دولت‌ اصول‌ مشروطيت‌ سال‌ 1285 را رعايت‌ كند.<br />
 سومين‌ توسعه‌ سياسي‌ عمده‌، ناشي‌ از نقش‌ قدرت‌هاي‌ بيگانه‌ در ايران‌ در زمان‌ جنگ‌ جهاني‌ دوم‌ و پس‌ از آن‌ بود. اشغال‌ ايران‌ توسط‌ قواي‌ متفقين‌ در سال‌ 1320 نشان‌گر ماهيت‌ شكننده‌ي‌ حاكميت‌ سياسي‌ كشور بود. اين‌ اشغال‌ واكنشي‌ به‌ همدلي‌ رضاشاه‌ با آلمان‌ نازي‌ بود كه‌ سبب‌ كناره‌گيري‌ اجباري‌ و تبعيد او شد. محمدرضا پهلوي‌ ـ كه‌ به‌اختصار از اين‌ به‌بعد شاه‌ ناميده‌ مي‌شود ـ جانشين‌ پدرش‌ شد. ايران‌ مجدداً به‌ بخش‌هاي‌ مختلف‌ زيرنفوذ بريتانيا و اتحاد جماهير شوروي‌ تقسيم‌ شد. و نيز تنها در همين‌ زمان‌ بود كه‌ آمريكا به‌ نفوذي‌ كليدي‌ دست‌ يافت‌. هنگامي‌ كه‌ توجه‌ بريتانيا و شوروي‌ به‌ ترتيب‌ به‌ تسلط‌ بر جنوب‌ و شمال‌ ايران‌ معطوف‌ بود، امريكايي‌ها مشاوران‌ خود را در بخش‌هاي‌ كليدي‌ دولتي‌ و ارتش‌ وارد كردند. در اين‌ دوره‌ هر يك‌ از قدرت‌ها براي‌ تأثيرگذاري‌ بر سياست‌ ايران‌ در جهت‌ منافع‌ خود كوشيدند (كدي‌، 1981، ص‌ 118). متفقين‌ تمايل‌ داشتند كه‌ حمايت‌ عمومي‌ در بركنار كردن‌ رضاشاه‌ از قدرت‌ را با گسترانيدن‌ انتقاد از سوءاستفاده‌هاي‌ او از قدرت‌ و مديريت‌ اقتصادي‌اش‌ به‌دست‌ آورند. انگليس‌ گزارش‌ داد كه‌ مردم‌ ايران‌ بيش‌ از آن‌كه‌ از استيلاي‌ بيگانگان‌ نفرت‌ داشته‌ باشند از رهايي‌شان‌ از ظلم‌ رضاشاه‌ خشنود بودند (ابراهاميان‌، 1982، ص‌ 165). اشغال‌ متفقين‌ به‌ همراه‌ عوامل‌ ديگر به‌ توسعه‌هاي‌ بعدي‌ انجاميد.<br />
 توسعه‌هاي‌ فوق‌ در بروز مفاهيم‌ رقابت‌آميز تجددخواهي‌  (Modernity)  درباره‌ موضوعات‌ آزادي‌ سياسي‌، استقلال‌ ملي‌ و يكپارچگي‌ فرهنگي‌ نتيجه‌ داد؛ آن‌چه‌ كه‌ جابجايي‌ ديگري‌ را در زمينه‌ تأكيد در گفتمان‌ تجددخواهي‌ تسهيل‌ كرد. توسعه‌هاي‌ فوق‌، باعث‌ ايجاد رقابت‌ تعابير مختلف‌ از تجددخواهي‌ در زمينه‌هاي‌ آزادي‌ سياسي‌، استقلال‌ ملي‌ و يكپارچگي‌ فرهنگي‌ شدند. در نتيجه‌ جابجايي‌هاي‌ جديدي‌ در گفتمان‌ تجددخواهي‌ به‌وجود آمد.</p>

<p><strong> چندگانگي‌ اجتماعي‌ و ركود اقتصادي‌:</strong><br />
 بلافاصله‌ پس‌ از رضاشاه‌، فرآيند وحدت‌ ملي‌اي‌ كه‌ با شدت‌ توسط‌ او برقرار شده‌ بود، معكوس‌ شد. شاه‌ وارث‌ نظم‌ نوين‌ سياسي‌ واجتماعي‌اي‌ بود كه‌ توسط‌ پدرش‌ بنيان‌ گذاشته‌ شده‌ بود. اما چون‌ الگوي‌ وحدت‌يافته‌ دولت‌ ـ ملت‌  (nation - state)  با استفاده‌ از ابزار سركوب‌ استوار شده‌ بود، بنابراين‌ با كناره‌گيري‌ رضاشاه‌ گوناگوني‌هاي‌ بسيار مذهبي‌، قومي‌ و زباني‌ مجدداً به‌سطح‌ آمد. شاه‌ نه‌ تجربه‌ و نه‌ قدرت‌ پدرش‌ را داشت‌ تا تضادهاي‌ قومي‌ را از طريق‌ سركوب‌ به‌ كنترل‌ درآورد. پس‌ او به‌ سازش‌ روآورد و سياست‌ مصالحه‌جويانه‌اي‌ در جهت‌ تشكيل‌ سازمان‌هاي‌ سياسي‌ و گروه‌هاي‌ اجتماعي‌ اتخاذ كرد. شاه‌ بخشي‌ از املاك‌ موروثي‌ خود را به‌ صاحبان‌ قبلي‌ برگردانيد تا در بخش‌ روستايي‌ حمايتي‌ براي‌ خود دست‌ و پا كند. اگرچه‌ خانواده‌هاي‌ روستايي‌ در زمان‌ جنگ‌ و پس‌ از آن‌ از شدت‌ فقر خصوصاً در دوران‌ سخت‌ جنگ‌ به‌واسطه‌ي‌ افزايش‌ قروض‌، اجاره‌ و ماليات‌ در رنج‌ بودند؛ به‌نحوي‌ كه‌ «شرايط‌ بهداشتي‌ و اجتماعي‌ جامعه‌ روستايي‌  ] ايران‌ در آن‌ زمان‌ [  در زمره‌ي‌ بدترين‌ شرايط‌ روستاييان‌ در جهان‌ محسوب‌ مي‌شد» (كدي‌، 1981، ص‌ 4-123). دوره‌ پس‌ از رضاشاه‌ شاهد برگشت‌ بسياري‌ از ايلات‌ به‌ صحرانشيني‌ بود. ولي‌ به‌دليل‌ سياست‌هاي‌ قبلي‌ اسكان‌ اجباري‌ آنان‌، احشام‌ آن‌ها نابود شده‌ بود و سازمان‌شان‌ ازهم‌ گسيخته‌ بود. ايلات‌ نيز مانند روستاييان‌ دچار فقر بودند. هرچند برخي‌ از ايلات‌ هنوز توانايي‌ شورش‌ سياسي‌ را داشتند (همان‌، ص‌ 125).<br />
 در شهرها نيز مشكلات‌ اقتصادي‌ مشهود بود. جنگ‌ و اشغال‌ سبب‌ ازهم‌ گسيختگي‌ تجارت‌ داخلي‌ شد. قيمت‌ موادغذايي‌ اصلي‌ افزايش‌ يافت‌ و محصول‌ بد در سال‌ 1942 سبب‌ قحطي‌ شد. فعاليت‌هاي‌ صنعتي‌ و بازرگاني‌ دولت‌ ناكافي‌ بود و فرآيند توسعه‌ اقتصادي‌ كند شده‌ بود. بازار در زمان‌ جنگ‌ از آشفتگي‌ تجارت‌ خارجي‌ استفاده‌ كرد. ولي‌ بي‌اثر شدن‌ مقررات‌ حكومتي‌ در مورد تجارت‌ خارجي‌ در دوره‌ پس‌ از جنگ‌ ناشي‌ از نفوذ خارجي‌ باعث‌ واردات‌ عظيم‌ كالا شد كه‌ اين‌ امر به‌ كاهش‌ سهم‌ سود آنان‌ انجاميد (همان‌، ص‌ 7-126). هم‌چنين‌ در دوران‌ جنگ‌ و پس‌ از آن‌ در زمينه‌ تعليم‌ و تربيت‌، بهداشت‌ و رفاه‌ اجتماعي‌ رشد اندكي‌ وجود داشت‌. علي‌رغم‌ همه‌ اين‌ عوامل‌، جنگ‌ محرك‌ پيشرفت‌هاي‌ بعدي‌ در بخش‌ شهري‌ و گرايش‌ به‌تداوم‌ رشد اقشار مياني‌ تجار و متخصصين‌ شد. نتيجه‌، رشد بيكاري‌ در ميان‌ روشنفكران‌ و ناراضيان‌ اجتماعي‌ بود: «براي‌ متخصصين‌ و دانش‌آموختگان‌ ايران‌، تقاضا متمايز از نيازها، بر عرضه‌ پيشي‌ جسته‌ بود. تعداد زيادي‌ روشنفكر بيكار وجود داشت‌. در عين‌حال‌، هم‌ دانشجويان‌ و هم‌ روشنفكران‌ رشد يافته‌ تمايل‌ داشتند كه‌ نگراني‌هاي‌ خود را هم‌چون‌ نگراني‌هاي‌ ملت‌ ايران‌ بشناسانند. هر دو قشر مياني‌ تجار و متخصصين‌ به‌طور مثال‌ كارمندان‌ دولت‌، صنعت‌گران‌ و مغازه‌داران‌ نقطه‌ كانوني‌ ناراضيان‌ اجتماعي‌ و ملي‌گرا در اين‌ دوره‌ بودند.» (همان‌، ص‌ 123).<br />
 هم‌چنين‌ طبقه‌ كارگر صنعتي‌ اين‌ امكان‌ را به‌دست‌ آورد كه‌ مجدداً گرد هم‌ جمع‌ شده‌ و اتحاديه‌هاي‌ كارگري‌ جديد تشكيل‌ دهد. اين‌ اتحاديه‌ها سازمان‌دهنده‌ اعتصابات‌ بي‌شماري‌ در دوره‌ پس‌ از جنگ‌ بودند. بسياري‌ زنان‌ وابسته‌ به‌ طبقات‌ بالايي‌، مياني‌ و پاييني‌ شهري‌ كه‌ تحت‌ تأثير شدت‌ عمل‌ پليسي‌ مجبور به‌ كشف‌ حجاب‌ شده‌ بودند، دوباره‌ به‌ حجاب‌ رو آوردند. ولي‌ حجاب‌ كامل‌ خصوصاً در پوشانيدن‌ تمامي‌ چهره‌ عموميت‌ نيافت‌ و منحصر به‌ زنان‌ خانواده‌هاي‌ روحاني‌ و بازاري‌ و ساير مسلمانان‌ متّقي‌ باقي‌ ماند. دولت‌ جديد به‌ اين‌ توسعه‌ها در دوره‌ جنگ‌ و پس‌ از آن‌ روي‌ موافق‌ نشان‌ داد. شاه‌ وفاداري‌ ارتش‌ را به‌دست‌ آورد؛ زندانيان‌ سياسي‌ را آزاد كرد؛ زمين‌هاي‌ وقفي‌ را به‌ روحانيون‌ بازگردانيد. بخشي‌ از زمين‌هاي‌ موروثي‌ خود را به‌ صاحبان‌ اصلي‌ عودت‌ داد و از مداخله‌ درامور مجلس‌ خودداري‌ كرد (ابراهاميان‌، 1982، ص‌ 7-176).</p>

<p><strong> تعدد احزاب‌ سياسي‌ در دوره‌ مابعد ديكتاتوري‌</strong><br />
 خط‌مشي‌اي‌ كه‌ توسط‌ متفقين‌ در انتقاد از سياست‌هاي‌ پهلوي‌ دنبال‌ شد و نيز حمايت‌ هر يك‌ از قواي‌ متفقين‌ از احزاب‌ سياسي‌اي‌ كه‌ اهداف‌شان‌ بامنافع‌ آنان‌ هم‌سو بود و بالاخره‌ سياست‌ مصالحه‌جويانه‌ شاه‌، همگي‌ سبب‌ تجديد حيات‌ جامعه‌ مدني‌ و تكثر احزاب‌ سياسي‌ و گروه‌هاي‌ زنان‌ شد. دهه‌ 1940 با تفوق‌ سياست‌ پارلماني‌ و گسترش‌ فعاليت‌هاي‌ احزاب‌ سياسي‌ تازه‌ شكل‌ گرفته‌ همراه‌ بود. در اين‌ دوره‌ برخي‌ از اين‌ احزاب‌ سياسي‌، زمينه‌ كافي‌ برخورداري‌ از تأثيري‌ درازمدت‌ بر سياست‌ ايران‌ را يافتند. فعاليت‌هاي‌ زنان‌ در اين‌ دوره‌ مجدداً استقلال‌ پيدا كرد و گرايشات‌ پيشين‌ ملي‌گرايي‌ و سوسياليزم‌ همراه‌ با سلطنت‌طلبي‌ در اين‌ جنبش‌ ادامه‌ يافت‌. در جبهه‌ مذهبي‌، برخي‌ از روحانيون‌ مانند آيت‌الله‌ خميني‌ گام‌ پيش‌ نهاده‌ و از سياست‌هاي‌ رضاشاه‌ انتقاد كردند و گروهي‌ جديد متشكل‌ از مسلمانان‌ متعصب‌ به‌نام‌ «فدائيان‌ اسلام‌» تأسيس‌ شد. در دسته‌ ملي‌گراها، دكتر محمدمصدق‌ «جبهه‌ ملي‌» را تأسيس‌ كرد كه‌ ائتلافي‌ از گروه‌هاي‌ ناسيوناليست‌ و سوسياليست‌ بود. در حوزه‌ سلطنت‌طلبان‌، «حزب‌ مردم‌» تأسيس‌ شد كه‌ در سي‌ سال‌ آتي‌ بر مجلس‌ تسلط‌ داشت‌. به‌عنوان‌ چپ‌ طرفدار شوروي‌، «حزب‌ توده‌ ايران‌» توسط‌ گروهي‌ متشكل‌ از ماركسيست‌هاي‌ آزاد شده‌ از زندان‌ رضاشاه‌ تأسيس‌ شد. در اين‌جا به‌ بررسي‌ مخالفين‌ سياسي‌ و جنبش‌ زنان‌ در اين‌ دوره‌ همراه‌ با جزييات‌ بيشتر مي‌پردازيم‌.</p>

<p><strong> اپوزيسيون‌ شيعي‌ : </strong><br />
 نهادهاي‌ شيعي‌ به‌ انحاء مختلف‌ به‌ دوره‌ پس‌ از رضاشاه‌ واكنش‌ نشان‌ دادند. در دوره‌ سلطنت‌ رضاشاه‌، شهر مذهبي‌ قم‌، مركز پژوهشگران‌ شيعه‌ شده‌ بود. شيخ‌ عبدالكريم‌ حائري‌، مرجع‌ تقليد شيعه‌ در قبل‌ از جنگ‌ جهاني‌ دوم‌ تصميم‌ گرفت‌ كه‌ به‌ قم‌ نقل‌ مكان‌ كند تا پيش‌بيني‌ حديثي‌ از امام‌ ششم‌ شيعه‌ را مبني‌ بر اين‌كه‌ روزي‌ «آگاهي‌» در قم‌ طلوع‌ خواهد كرد و از آن‌جا به‌ بقيه‌ جهان‌ مي‌گسترد را محقق‌ سازد.(الگار، 1980، ص‌ 19). جانشين‌ او آيت‌الله‌ بروجردي‌ اقدام‌ پژوهشي‌ «آرامش‌طلبانه‌» ( quietist ) او را در قم‌ ادامه‌ داد. آيت‌الله‌ بروجردي‌ تنها مرجع‌ تقليد شيعه‌ در دوره‌ 61-1941 يعني‌ دوره‌ رشد گرايشات‌ نوين‌ در شيعه‌ بود. روحانيون‌ و غيرروحانيون‌ شيعه‌ روش‌هاي‌ عقلاني‌ را در نوشته‌هاي‌ خود و منطق‌ و استدلال‌ را در مباحثات‌ خود به‌كار بستند. روحاني‌ جوان‌، آيت‌الله‌ روح‌الله‌ خميني‌ از اين‌ گرايش‌ نوين‌ در كتاب‌ مجادله‌انگيز خود عليه‌ اصلاح‌طلبان‌ ضد روحاني‌ و مدرنيست‌هاي‌ شيعه‌ مانند احمد كسروي‌ و شريعت‌ ـ سنگلجي‌ نمونه‌ خوبي‌ ارايه‌ داد. ولي‌ آيت‌الله‌ خميني‌ در عين‌ حال‌ در ميان‌<br />
 روحانيون‌ شيعه‌ پس‌ از جنگ‌ متمايز بود. چرا كه‌ موضع‌ سياسي‌ در مخالفت‌ با اصلاحات‌ رضاشاه‌ اتخاذ كرده‌ بود. در كتاب‌ خود «كشف‌الاسرار»، آيت‌الله‌ خميني‌ ابراز داشت‌ كه‌ فرامين‌ صادر شده‌ از سوي‌ رضاشاه‌ و قوانيني‌ كه‌ در مجلس‌ او به‌ تصويب‌ رسيده‌ فاقد ارزش‌ است‌ و بايد باطل‌ گردد. آيت‌الله‌ خميني‌ از رضاشاه‌ و آتاتورك‌ به‌ عنوان‌ «ديكتاتورهاي‌ ابله‌» انتقاد كرد و اين‌كه‌ آنان‌ با توسل‌ به‌ زور و اجبار برنامه‌هاي‌ خود را به‌ اجرا درآوردند و با «منكوب‌ كردن‌ روحانيت‌» و رواج‌ «امكانات‌ خوشگذراني‌» و «ايجاد شيفتگي‌ در مردم‌ با كشف‌ حجاب‌، لباس‌هاي‌ اروپايي‌،...» از «پيشرفت‌ واقعي‌ كشور» جلوگيري‌ به‌عمل‌ آوردند.<br />
 حركت‌ مهم‌ ديگر درون‌ تشيع‌ در دهه‌ 1940، تشكيل‌ «فدائيان‌ اسلام‌» در 1946 (1324) توسط‌ نواب‌ صفوي‌، دانشجوي‌ الهيات‌ دانشگاه‌ تهران‌ بود. اين‌ نقطه‌ عزيمت‌ آشكاري‌ بود از مخالفت‌ سياسي‌ رهبران‌ روحاني‌ مابعد مشروطه‌خواه‌. «فدائيان‌ اسلام‌» نخستين‌ دفاعيه‌ سيستماتيك‌ فرهنگي‌ از اسلام‌ را ارائه‌ دادند و در ايران‌ اولين‌ تشكيلات‌ سياسي‌ اسلامي‌ با برنامه‌هاي‌ سياسي‌ جامع‌ بودند. فدائيان‌ اسلام‌ متعصب‌، خود را ملزم‌ به‌ ريشه‌كن‌ كردن‌ گرايشات‌ غيرمذهبي‌ در جامعه‌ كردند و براي‌ نشان‌ دادن‌ عزم‌ خود در اجراي‌ چنان‌ الزامي‌ به‌ عنوان‌ نخستين‌ عمل‌ سياسي‌، احمد كسروي‌ را ترور كردند. «فدائيان‌ اسلام‌» نگراني‌ عميق‌ خود را از «انحطاط‌ اخلاقي‌» و «وجود غرايز نفساني‌» در جامعه‌ ايران‌ ابراز كردند. انتقاد از وضعيت‌ زنان‌ در اجتماع‌ در اين‌ چارچوب‌ صورت‌ گرفت‌. در ارتباط‌ با آموزش‌، «فدائيان‌ اسلام‌» معتقد بودند كه‌ آموزش‌ زنان‌ بايد به‌ گونه‌اي‌ متناسب‌ با مسئوليت‌هاي‌ آنان‌ در خانواده‌ باشد و ايده‌ي‌ مدارس‌ مختلط‌ را رد كردند (فدائيان‌ اسلام‌، 1950، ص‌ 56). در مورد بي‌حجابي‌، آنان‌ نگراني‌ خود را از اين‌كه‌ «آتش‌ شهوت‌» كه‌ از «بدن‌هاي‌ عريان‌ زنان‌ بي‌عفت‌ شعله‌ كشيده‌، خانمان‌ بشر را مي‌سوزاند» ابراز داشتند. كار كردن‌ زنان‌ مورد تأييد «فدائيان‌ اسلام‌» نبود مگر آناني‌ كه‌ «به‌ هر دليلي‌ مسئول‌ سرپرستي‌ خانواده‌ و تربيت‌ كودكان‌ بوده‌ و به‌ داشتن‌ شغلي‌ نياز داشتند» (همان‌، ص‌ 83-82).<br />
 در مورد ازدواج‌ و طلاق‌، آنان‌ عقيده‌ داشتند: «دختراني‌ كه‌ به‌ بلوغ‌ فكري‌ و جسمي‌ مي‌رسند بايد تحت‌ نظارت‌ والدين‌شان‌ شوهر داده‌ شوند تا تعداد دختران‌ و پسران‌ ازدواج‌ نكرده‌ تا حد امكان‌ كاهش‌ يابد.» (همان‌، ص‌ 7-36). «صيغه‌» مورد تأييد بود و به‌ عنوان‌ «پيوندي‌ مقدس‌ بين‌ مسلمانان‌» در نظر گرفته‌ شد. ابراز شد كه‌ صيغه‌ داراي‌ «اجر ابدي‌ مضاعف‌» است‌ و امكان‌ آن‌ براي‌ شيعيان‌ بايد از طريق‌ ثبت‌ آن‌ در «دواير خاص‌» مستقر در شهرها و روستاها تسهيل‌ شود (همان‌، ص‌ 3-41). <br />
 «فدائيان‌ اسلام‌» معتقد بودند در صورت‌ اجراي‌ قوانين‌ آنان‌ «ايران‌ تبديل‌ به‌ بهشت‌ جهان‌ مي‌شود» (همان‌، ص‌ 87). تفكر «فدائيان‌ اسلام‌» نخستين‌ فصل‌ از مجادله‌ كلامي‌ با غرب‌ و ايرانيان‌ غرب‌گرا بود كه‌ توسط‌ گروهي‌ متعصب‌ مدرن‌ طرح‌ شد.</p>

<p><strong> چپ‌ طرفدار شوروي‌</strong><br />
 دهه‌هاي‌ پس‌ از رضاشاه‌، با تشديد گرايش‌ سياسي‌ طرفدار شوروي‌ همراه‌ بود. در 1945، حزب‌ تازه‌ تاسيس‌ دموكرات‌ در كردستان‌، جمهوري‌ دموكراتيك‌ خودمختار بنا نهاد. جمهوري‌ مشابه‌ ديگري‌ در آذربايجان‌ مستقر شد. حزب‌ دموكرات‌ آذربايجان‌ ( DPA ) خواستار خودمختاري‌ آذربايجان‌ به‌ عنوان‌ بخشي‌ از ايران‌ شد و دولتي‌ ايالتي‌ انتخاب‌ و مواضع‌ نظامي‌ در آذربايجان‌ را اشغال‌ كرد. حزب‌ دموكرات‌ بخش‌ زنان‌ را با نام‌ «تشكيلات‌ زنان‌ آذربايجان‌» تاسيس‌ و كنفرانسي‌ را در تبريز با شركت‌ سيصد زن‌ در سال‌ 1946 برگزار كرد. در مصوبه‌اي‌ از كنفرانس‌ اعلام‌ شد كه‌ «ما به‌ خاك‌ مقدس‌ سرزمين‌مان‌ آذربايجان‌ قسم‌ مي‌خوريم‌ كه‌ تا آخرين‌ نفس‌ در كنار برادران‌مان‌ براي‌ حفظ‌ آزادي‌ بجنگيم‌... ما تا آخرين‌ نفس‌ براي‌ رهايي‌ زنان‌ ستم‌ديده‌ ايران‌ كه‌ در زنجيرهاي‌ بي‌عدالتي‌ و اسارت‌ زندگي‌ مي‌كنند مبارزه‌ مي‌كنيم‌» (صديق‌، 1973، ص‌ 57).<br />
 حكومت‌ موقت‌ آذربايجان‌ براي‌ نخستين‌ بار در ايران‌ به‌ زنان‌ حق‌ شركت‌ در انتخابات‌ داد. هم‌چنين‌ براي‌ كارِ برابر زنان‌ و مردان‌، مزد برابر در نظر گرفته‌ شد و به‌ كارگران‌ زن‌ حق‌ استفاده‌ از مرخصي‌ زايمان‌ داده‌ شد (ابراهيمي‌، 1967، ص‌ 322). حزب‌ توده‌، تشكيلات‌ كمونيستي‌ طرفدار شوروي‌ بود كه‌ (بعد از اشغال‌ ايران‌) توسط‌ گروهي‌ از زندانيان‌ دوره‌ رضاشاه‌ كه‌ به‌ «53نفر» معروف‌ شدند تاسيس‌ شد. حزب‌ توده‌ برنامه‌ موقت‌ خود را كه‌ شامل‌ حمايت‌ از مشروطيت‌، آزادي‌هاي‌ مدني‌ و حقوق‌ بشر براي‌ همه‌ شهروندان‌ خصوصاً طبقه‌ كارگر بود ارايه‌ كرد (ابراهاميان‌، 1982، ص‌ 282). اين‌ برنامه‌ به‌ دليل‌ تمايل‌ به‌ تشكيل‌ ائتلافي‌ با همه‌ اقشار جامعه‌ (از جمله‌ روحانيون‌) عليه‌ فاشيسم‌، فاقد درخواست‌هاي‌ مشخص‌ كمونيستي‌ و فمينيستي‌ بود؛ برنامه‌اي‌ بود كه‌ در آن‌ زمان‌ با سياست‌ رسمي‌ شوروي‌ مطابقت‌ داشت‌.<br />
 يك‌ سال‌ بعد، حزب‌ توده‌ در كنفرانسي‌، برنامه‌اي‌ با جزئيات‌ بيشتر كه‌ كشاورزان‌، كارگران‌، زنان‌ و اقشار مياني‌ را دربرمي‌گرفت‌ ارائه‌ داد (همان‌، ص‌ 284). در اين‌ برنامه‌ به‌ زنان‌ وعده‌ حقوق‌ سياسي‌ و خصوصاً به‌ زنان‌ شاغل‌ قول‌ مزد برابر براي‌ كار برابر و هم‌چنين‌ كمك‌هاي‌ رفاهي‌ داده‌ شده‌ بود. در اين‌ كنفرانس‌، ايجاد بخش‌هاي‌ خاصي‌ در حزب‌ براي‌ زنان‌ و جوانان‌ و هم‌چنين‌ تاسيس‌ جنبش‌ فراگير اتحاديه‌هاي‌ صنفي‌ در دستور كار قرار گرفت‌. حزب‌ توده‌ به‌ سرعت‌ در استان‌ها توسعه‌ يافت‌ و فعاليت‌ چشمگيري‌ در اتحاديه‌هاي‌ صنفي‌ شامل‌ اتحاديه‌هاي‌ زنان‌ از جمله‌ 500 اتحاديه‌ قوي‌ زنان‌ فرشباف‌ آغاز كرد (همان‌، ص‌ 292). در دهه‌ 1940، اعضاي‌ حزب‌ توده‌ بالغ‌ بر 25000 نفر و اعضاي‌ اتحاديه‌هاي‌ صنفي‌ 400000 نفر تخمين‌ زده‌ مي‌شدند (هاليدي‌، 1976، ص‌ 228).<br />
 در اوت‌ 1944 (1323)، نخستين‌ كنگره‌ حزب‌ توده‌ برگزار شد. كنگره‌ توجه‌ كميته‌ مركزي‌ آتي‌ حزب‌ را به‌ ضرورت‌ بسيج‌ و اتحاد زنان‌ عليه‌ «تحريكات‌ ارتجاعي‌» جلب‌ كرد (كامبخش‌، 1972، ص‌ 71). بر فعاليت‌ حزب‌ توده‌ بين‌ زنان‌ تاكيد ويژه‌اي‌ شد. در سال‌ 1944 (1323)، كميته‌ مركزي‌ بخش‌ خاصي‌ را ويژه‌ زنان‌ با نام‌ «تشكيلات‌ زنان‌» ايجاد كرد تا از طريق‌ جذب‌ زنان‌ پيشرو و فعاليت‌هاي‌ آنان‌ در شاخه‌هاي‌ محلي‌ حزب‌ امكان‌ بسيج‌ زنان‌ از اقشار مختلف‌ اجتماعي‌ فراهم‌ شود. اگر چه‌ زنان‌ طبقه‌ كارگر، محتمل‌ترين‌ هدف‌ تبليغاتي‌ حزب‌ توده‌ بودند ولي‌ زنان‌ طبقات‌ ديگر اجتماعي‌ نيز مورد خطاب‌ قرار گرفتند. در تحليل‌ وضعيت‌ زنان‌ شاغل‌، نداشتن‌ مرخصي‌ زايمان‌، فقدان‌ شيرخوارگاه‌ها، نابرابري‌ دستمزدها براي‌ كار برابر و فقدان‌ تامين‌ اجتماعي‌ براي‌ مادران‌ شاغل‌ مورد انتقاد قرار گرفت‌. حزب‌ از «زنان‌ شاغل‌، زنان‌ روشنفكر و تمامي‌ زنان‌ در بند و گرفتار» درخواست‌ كرد كه‌ نگونبختي‌ خود را با «برداشتن‌ گام‌هاي‌ مردانه‌... دست‌ در دست‌ و همراه‌ با مردان‌ ريشه‌كن‌ كنند» (اسناد تاريخي‌، شماره‌ 1، 1974، ص‌ 252). هم‌چنين‌ اهميت‌ استقلال‌ اقتصادي‌ زنان‌ مورد تاكيد قرار گرفت‌ (همان‌، ص‌ 263).<br />
 تشكيلات‌ زنان‌ حزب‌ توده‌، برابري‌ كليه‌ حقوق‌ بين‌ زنان‌ و مردان‌، بهبود وضعيت‌ مالي‌ زنان‌ شاغل‌، دستمزد برابر براي‌ كار برابر، بيمه‌ اجتماعي‌ و مبارزه‌ با فحشا را درخواست‌ كرد. فعاليت‌ اين‌ تشكيلات‌ تحت‌ رياست‌ مستقلي‌ بود و هر دو ماه‌ يك‌بار مجله‌اي‌ مربوط‌ به‌ زنان‌ با نام‌ «بيداري‌ ما» به‌ سردبيري‌ زهرا اسكندري‌ ـ بيات‌ منتشر مي‌شد. شعار مجله‌ اين‌ بود كه‌ «ما هم‌ در اين‌ كشور حقوقي‌ داريم‌» و مقالاتي‌ درباره‌ موضوعات‌ اجتماعي‌، سياسي‌، ادبي‌ و علمي‌ منتشر مي‌كرد. مجله‌ «بيداري‌ ما» شاهان‌ پهلوي‌ را به‌ شدت‌ مورد انتقاد قرار داد و قانون‌ مصوبه‌ زمان‌ رضاشاه‌ خصوصاً حقوق‌ مدني‌ و قوانين‌ كيفري‌ را به‌ علت‌ ظالمانه‌ بودن‌ در مورد زنان‌ رد كرد (كامبخش‌، 1972، ص‌ 56). يك‌ زن‌ نويسنده‌ روسي‌ چنين‌ ابراز مي‌دارد: «زمينه‌ فعاليت‌ اين‌ تشكيلات‌ از بدو تاسيس‌ بسيار وسيع‌ بود. تحت‌ رهبري‌ اين‌ تشكيلات‌ صدها زن‌ در تظاهرات‌ و اعتراضات‌ توده‌وار شركت‌ كردند. در آماده‌سازي‌ براي‌ هر كنگره‌ عمومي‌ زنان‌، اين‌ تشكيلات‌ بسيار فعال‌ بود و ارزشمندتر از اين‌، فعاليت‌هاي‌ اين‌ تشكيلات‌ پس‌ از اختتام‌ كنگره‌ بود. در سراسر كشور، كنفرانس‌هاي‌ زنان‌ شاغل‌، زنان‌ كشاورز و خانه‌دارها برگزار مي‌شد كه‌ در آن‌ها ضروري‌ترين‌ و حياتي‌ترين‌ مشكلات‌ موضوع‌ بحث‌هاي‌ پرشور و هيجان‌ بود» ( yankachena ، 1959، ص‌ 83-74). تشكيلات‌ زنان‌ حزب‌ توده‌ در سال‌ 1947، عضو فدراسيون‌ بين‌المللي‌ دموكراتيك‌ زنان‌ شد و در كنفرانس‌هاي‌ بين‌المللي‌ بوداپست‌ (1948) و پكن‌ (1949) حضور پيدا كرد. تشكيلات‌ زنان‌ در سال‌ 1949 منحل‌ شد ولي‌ دو سال‌ بعد، حزب‌ توده‌ ترتيبي‌ داد كه‌ «تشكيلات‌ دموكراتيك‌ زنان‌» ( DAW ) جايگزين‌ تشكيلات‌ قبلي‌ گردد. تشكيلات‌ دموكراتيك‌ زنان‌، مراسمي‌ را در چهل‌ و پنجمين‌ سالگرد مشروطيت‌ تدارك‌ ديد و خواستار حق‌ راي‌ شد و دولت‌ را به‌ دليل‌ مخالفت‌اش‌ با گسترش‌ امتيازات‌ مورد انتقاد قرار داد (ابراهاميان‌، 1982، ص‌ 322). بند 6 اساسنامه‌ حزب‌ توده‌ به‌ عنوان‌ بيان‌ اهداف‌ اين‌ تشكيلات‌ پذيرفته‌ شد. بر اين‌ مبنا، تشكيلات‌ جديد، اهداف‌ ذيل‌ را براي‌ خود در نظر گرفت‌:<br />
 1ـ مبارزه‌ براي‌ دستيابي‌ به‌ حقوق‌ اجتماعي‌ و سياسي‌ زنان‌ از طريق‌ برگزاري‌ كنفرانس‌ها و سخنراني‌ها 2ـ توسعه‌ فرهنگي‌ ـ مبارزه‌ با بيسوادي‌ 3ـ بسيج‌ زنان‌ 4ـ مبارزه‌ عليه‌ فحشا و انحطاط‌ اخلاقي‌ 5ـ مبارزه‌ عليه‌ استثمار زنان‌ و دختران‌ جوان‌ در كارخانه‌ها، برقراري‌ ساعات‌ كاري‌ براي‌ كارگران‌ زن‌، حق‌ برخورداري‌ از تعطيل‌ آخر هفته‌ و تعطيلات‌ عمومي‌ و ساليانه‌ با استفاده‌ از حقوق‌ و برابري‌ دستمزد براي‌ زنان‌ و مردان‌ كارگر 6ـ ممنوعيت‌ كار براي‌ كودكان‌ زير 14 سال‌ 7ـ تخصيص‌ حداقل‌ دو ماه‌ مرخصي‌ زايمان‌ باحقوق‌ براي‌ كارگران‌ و كارمندان‌ زن‌ 8ـ مهد كودك‌ مجاني‌ براي‌ فرزندان‌ كارگران‌ و كارمندان‌ زن‌ 9ـ ايجاد كارگاه‌هاي‌ آموزشي‌ براي‌ دختران‌ جوان‌ خانواده‌هاي‌ فقير 10ـ ايجاد باشگاه‌ها، مراكز مطالعه‌ و كتابخانه‌ها براي‌ زنان‌ 11ـ انتشار روزنامه‌ها و مجلات‌ زنان‌ (محبي‌، 1946، ص‌ 102)</p>

<p><strong> جنبش‌ زنان‌</strong><br />
 بررسي‌ جنبش‌ زنان‌ در دوره‌ پس‌ از رضاشاه‌ حاكي‌ از آن‌ است‌ كه‌ وجود آزادي‌ بيان‌ نسبي‌ و جو ملي‌گراي‌ راديكال‌، ظهور مجدد سازمان‌هاي‌ زنان‌ در دهه‌هاي‌ 1940 و 1950 را همراه‌ با استقلال‌ بيشتر ولي‌ هم‌چنان‌ طرفدار «مركز بانوان‌» (كه‌ توسط‌ رضاشاه‌ پايه‌گذاري‌ شده‌ بود) موجب‌ شد. <br />
 «مركز بانوان‌» بعداً به‌ يك‌ مركز آموزشي‌ براي‌ زناني‌ كه‌ امكان‌ ادامه‌ تحصيل‌ نداشتند تبديل‌ شد. صديقه‌ دولت‌آبادي‌ به‌ كار خود در «مركز بانوان‌» ادامه‌ داد ولي‌ انتشار مجدد مجله‌ مستقل‌ خودش‌ با نام‌ «زبان‌ زنان‌» را در سال‌ 1942 پي‌ گرفت‌. نخستين‌ شماره‌ مجله‌ بر مسائلي‌ از قبيل‌ خانه‌داري‌، پرورش‌ كودكان‌، بهداشت‌ و آموزش‌ متمركز بود. عنوان‌ سرمقاله‌ دومين‌ شماره‌ مجله‌ «زنان‌ و نانوايي‌» در اعتراض‌ به‌ كمبود نان‌ بود و گزارشي‌ از شورش‌ زنان‌ عليه‌ آن‌ را ارائه‌ كرد. انتشار مجله‌ از سوي‌ دولت‌ متوقف‌ شد ولي‌ دولت‌آبادي‌ توانست‌ ممنوعيت‌ را لغو كند و به‌ انتشار مجله‌ تا ده‌ شماره‌ ديگر ادامه‌ دهد. موضوع‌ سياسي‌ بعدي‌ كه‌ درخواست‌ از متفقين‌ به‌ ترك‌ ايران‌ بود سبب‌ بسته‌ شدن‌ مجله‌ شد (شيخ‌الاسلامي‌، 1972، ص‌ 94). اگر چه‌ دولت‌آبادي‌ ملي‌گرايي‌ هوادار سلطنت‌ بود ولي‌ به‌ آرمان‌هاي‌ جنبش‌ مشروطه‌ و پس‌ از مشروطه‌ در مورد رهايي‌ زنان‌ وفادار ماند. او با ارزش‌هاي‌ زنانگي‌ ( womanhood ) مورد تاكيد كمونيست‌ها مخالف‌ بود و اعتقاد داشت‌ كه‌ زنان‌ ايران‌ از طريق‌ اصلاحاتي‌ كه‌ در نظم‌ مستقر انجام‌ شود دستاوردهاي‌ بيشتري‌ خواهند يافت‌ (زبان‌ زنان‌، 1945). بخش‌ اعظم‌ مجلات‌ زنان‌ در اواخر دهه‌ 1940 و اوايل‌ دهه‌ 1950 منتشر شد. اين‌ مجلات‌ معمولاً با نام‌هاي‌ آزادي‌خواهانه‌، داراي‌ موضوعاتي‌ سياسي‌ و اجتماعي‌ بودند. «زنان‌ پيشرو» مجله‌اي‌ هفتگي‌ بود كه‌ در سال‌ 1949 توسط‌ صديقه‌ گنجه‌ منتشر شد. هدفش‌ دفاع‌ از عدالت‌ اجتماعي‌ و حقوق‌ زنان‌ بود (شيخ‌الاسلامي‌، 1972). «قيام‌ زنان‌» حاوي‌ موضوعات‌ اجتماعي‌ و ادبي‌ در سال‌ 1949 توسط‌ صغري‌ علي‌آبادي‌ منتشر شد. مجلات‌ «حقوق‌ زنان‌» توسط‌ ابتهاج‌ مستحق‌، «آزادي‌ زنان‌» توسط‌ ظفردخت‌ اردلان‌، و «زن‌ مبارز» توسط‌ كبري‌ صارمي‌، همگي‌ در سال‌ 1951 منتشر شدند. «عالَم‌ زنان‌» را سفارت‌ انگليس‌ در تهران‌ در سال‌ 1944 به‌ چاپ‌ رسانيد كه‌ پس‌ از يك‌ سال‌ و انتشار چهارده‌ شماره‌ متوقف‌ شد. در نخستين‌ شماره‌ «عالَم‌ زنان‌» مصاحبه‌اي‌ با دكتر فاطمه‌ سياح‌ به‌ منظور معرفي‌ زنان‌ برجسته‌ ايراني‌ به‌ چاپ‌ رسيده‌ بود. «عالَم‌ زنان‌» پيشرفت‌ ساير كشورها در ارتباط‌ با وضعيت‌ زنان‌ در آن‌ كشورها خصوصاً مقايسه‌ وضعيت‌ زنان‌ تركيه‌ و ايران‌ را طي‌ گزارشي‌ به‌ چاپ‌ رسانيد (گلبن‌، 1975، ص‌ 7-351). «بانو» توسط‌ خانم‌ نيره‌ سعيدي‌ از سال‌ 1944 تا 1947 منتشر شد. اين‌ مجله‌ با توجه‌ به‌ مسئله‌ حق‌ راي‌ زنان‌ به‌ بحثي‌ در بين‌ زنان‌ دامن‌ زد تحت‌ اين‌ عنوان‌ كه‌ «در صورت‌ راه‌ يافتن‌ به‌ مجلس‌ چه‌ خواهيد كرد؟» (همان‌، ص‌ 50-148).<br />
 «بانوي‌ ايران‌» توسط‌ ملكه‌ اعتضادي‌، سلطنت‌طلب‌ فعال‌ منتشر شد. در سال‌ 1942، «جمعيت‌ زنان‌ ايران‌» توسط‌ خانم‌ بدرالملوك‌ بامداد كه‌ در عين‌ حال‌ سردبير مجله‌ زنان‌ با نام‌ «زن‌ امروز» بود، تاسيس‌ شد. در همان‌ سال‌ صفيه‌ فيروز «حزب‌ زنان‌ ايران‌» را بنيان‌ گذاشت‌ كه‌ خانم‌ فاطمه‌ سياح‌ دبير حزب‌ شد. اهداف‌ حزب‌ در اساسنامه‌اش‌ با تاكيد بر حفاظت‌ از موقعيت‌ اجتماعي‌ زنان‌ و ارتقاي‌ آموزش‌ و آگاهي‌ بين‌ زنان‌ مشخص‌ شده‌ بود (محبي‌، 1946، ص‌ 101). ارگان‌ اين‌ حزب‌ با نام‌ «زنان‌ ايران‌» به‌ سردبيري‌ فاطمه‌ سياح‌ از همكاري‌ زهرا خانلري‌، فروغ‌ حكمت‌، سيمين‌ دانشور (نويسنده‌ نامدار آتي‌) و ژاله‌ (شاعر) بهره‌ مي‌جست‌. «حزب‌ زنان‌ ايران‌» به‌ ويژه‌ در موضوع‌ حق‌ راي‌ زنان‌ پافشاري‌ داشت‌. در سال‌ 1944، هنگامي‌ كه‌ موضوع‌ اصلاح‌ قانون‌ انتخابات‌ در مجلس‌ مطرح‌ شد، «حزب‌ زنان‌ ايران‌» به‌وسيله‌ سخنراني‌ و تبليغات‌، نمايندگان‌ هم‌ نظر را به‌ حمايت‌ از حق‌ راي‌ زنان‌ در مجلس‌ ترغيب‌ كرد. «حزب‌ زنان‌ ايران‌» مخالفين‌ حق‌ راي‌ زنان‌ را به‌ دليل‌ نقطه‌ نظرات‌ قرون‌ وسطايي‌شان‌ مورد انتقاد قرار داد. فاطمه‌ سياح‌ دبير حزب‌، انديشه‌اي‌ كه‌ وظايف‌ اصلي‌ زنان‌ را معطوف‌ به‌ خانواده‌ مي‌داند رد كرد و ابراز داشت‌ «در جايي‌ كه‌ حقوقي‌ وجود ندارد، وظيفه‌اي‌ نيست‌» (گلبن‌، 1975، ص‌ 146).<br />
 او اعلام‌ كرد «نخستين‌ چيزي‌ كه‌ زنان‌ از مجلس‌، دولت‌ و جامعه‌ مي‌خواهند، برابري‌ حقوق‌ در ازدواج‌ و طلاق‌ است‌» (همان‌). او معتقد بود برابري‌ حقوق‌ در خانواده‌ پيش‌نياز ضروري‌ انجام‌ مسئوليت‌هاي‌ مادرانه‌ زنان‌ است‌ و ابراز كرد «من‌ از شما مي‌پرسم‌، چگونه‌ براي‌ يك‌ زن‌ امكان‌ دارد وظايف‌ مادرانه‌ خود را به‌ انجام‌ برساند... هنگامي‌ كه‌ همسرش‌ مي‌تواند به‌ خواست‌ خود او را طلاق‌ داده‌ و فرزندانش‌ را براي‌ رشد و تربيت‌ به‌ شخص‌ ديگري‌ بسپارد؟» (همان‌، ص‌ 146).<br />
 «حزب‌ زنان‌ ايران‌» به‌ وضعيت‌ زنان‌ زنداني‌ نيز توجه‌ نشان‌ داد. در سال‌ 1944، مجوزي‌ از وزارت‌ دادگستري‌ مبني‌ بر بررسي‌ وضعيت‌ زنان‌ زنداني‌ دريافت‌ كرد. «حزب‌ زنان‌ ايران‌» هم‌چنين‌ راهكارهايي‌ را براي‌ بي‌ثباتي‌ سياسي‌ و اقتصادي‌ ايران‌ در زمان‌ شكل‌گيري‌ جنبش‌هاي‌ جدايي‌طلبانه‌ آذربايجان‌ و كردستان‌ ارائه‌ كرد. فاطمه‌ سياح‌ نوشت‌: «حزب‌ ما در راه‌ برابري‌ حقوق‌ زنان‌ و مردان‌ مي‌كوشد. تجربه‌ به‌ ما ثابت‌ كرده‌ كه‌ تا زماني‌ كه‌ دموكراسي‌ واقعي‌ در كشور وجود نداشته‌ باشد، هيچ‌گونه‌ ثباتي‌ نخواهد بود... دموكراسي‌ سياسي‌ واقعي‌ بايد بر مبناي‌ دموكراسي‌ اقتصادي‌ حقيقي‌ بنا شود... دولت‌ بايد برنامه‌ اصلاحات‌ كشاورزي‌ و تقسيم‌ اراضي‌ را قاطعانه‌ دنبال‌ كند» (همان‌، ص‌ 70-369).<br />
 در سال‌ 1946، «حزب‌ زنان‌ ايران‌» مبدل‌ به‌ انجمني‌ شد تا امكان‌ ارتباط‌ و پيوستگي‌ وسيع‌تر زنان‌ با ديدگاه‌هاي‌ مختلف‌ سياسي‌ فراهم‌ شود (محبي‌، 1946، ص‌ 101). «انجمن‌ ملي‌ زنان‌»با همان‌ سرپرستي‌ تشكيل‌ شد و در اين‌ دوره‌ بخش‌ عمده‌ فعاليت‌هاي‌ سازمان‌هاي‌ زنان‌ مستقل‌ را دربر گرفت‌. هدف‌ اين‌ انجمن‌ عبارت‌ بود از «استقرار برابري‌ زنان‌ و مردان‌، ممنوعيت‌ چند همسري‌، مراقبت‌ بهداشتي‌ از مادران‌، افزايش‌ استاندارد آموزشي‌ زنان‌، آموزش‌ مراقبت‌ از كودكان‌» (وودسمال‌، 1960، ص‌ 3-80). هم‌چنين‌ انجمن‌ زنان‌، در مبارزات‌ خود براي‌ كسب‌ برابري‌ سياسي‌ قاطع‌ بود. تعداد اعضاي‌ انجمن‌ زياد بود كه‌ در صورت‌ لزوم‌ بسيج‌ مي‌شدند. نخستين‌ زن‌ حقوقدان‌ ايراني‌، مهرانگيز منوچهريان‌ مشاور حقوقي‌ انجمن‌ بود. فاطمه‌ سياح‌ و صفيه‌ فيروز زنان‌ تحصيلكرده‌ي‌ طرفدار شوروي‌ بودند ولي‌ ترجيح‌ دادند كه‌ فعاليت‌ مستقل‌ داشته‌ باشند. دكتر فاطمه‌ سياح‌ در شوروي‌ از پدر و مادري‌ ايراني‌ زاده‌ شد و براي‌ تصدي‌ كرسي‌ ادبيات‌ در دانشگاه‌ تهران‌ به‌ ايران‌ دعوت‌ شد. او از تحت‌ ستم‌ بودن‌ زنان‌ در ايران‌ آگاه‌ بود و درباره‌ اين‌ موضوع‌ نوشته‌ها و سخنراني‌هاي‌ بسيار داشت‌ (گلبن‌، 1975). فاطمه‌ سياح‌ و صفيه‌ فيروز به‌ نمايندگي‌ از سوي‌ «انجمن‌ ملي‌ زنان‌» در گردهمايي‌هاي‌ بين‌المللي‌ بسياري‌ از جمله‌ «كنفرانس‌ زنان‌ و صلح‌» در پاريس‌ (1945)، «مجمع‌ بين‌المللي‌ زنان‌» در نيويورك‌ (1946)، «كنگره‌ زنان‌ آسيايي‌» در دهلي‌ (1947)، «كميسيون‌ حقوق‌ زنان‌» در بيروت‌ (1949) و ژنو (1953) شركت‌ كردند.<br />
 سازمان‌ زنان‌ ديگري‌ براي‌ كسب‌ حقوق‌ مدني‌ زنان‌ فعالانه‌ تلاش‌ مي‌كرد. «راه‌ نو» توسط‌ دكتر مهرانگيز دولتشاهي‌ تاسيس‌ شد و در زمينه‌ موضوعاتي‌ مانند «اصلاح‌ زندان‌، تشويق‌ براي‌ تحقيق‌ و مطالعه‌ و سرپرستي‌ آموزشي‌ زنان‌ جوان‌» فعال‌ بود. چون‌ سازمان‌ بر اين‌ باور بود كه‌ «مردان‌ مي‌توانند از طرق‌ متعدد به‌ تامين‌ حق‌ راي‌ زنان‌ ياري‌ رسانند»، اقليتي‌ از مردان‌ در زمره‌ اعضاي‌ اين‌ سازمان‌ بودند (وودسمال‌، 1960، ص‌ 5-74).<br />
 هم‌چنين‌ زنان‌ سازماندهي‌ انجمن‌هاي‌ تخصصي‌، مذهبي‌ ـ قومي‌ را آغاز كردند. «انجمن‌ پزشكي‌ زنان‌ ايران‌» در سال‌ 1953 به‌ منظور ترويج‌ خواست‌هاي‌ پزشكان‌ زن‌ تاسيس‌ شد و با پزشكان‌ زن‌ ساير كشورها ارتباط‌ برقرار كرد. اين‌ انجمن‌ در زمينه‌ آموزش‌ عمومي‌ اصول‌ بهداشتي‌ فعال‌ بود. در همان‌ سال‌، «انجمن‌ پرستاران‌ ايران‌» با هدف‌ ارتقاي‌ استانداردهاي‌ پرستاري‌ و ترويج‌ همكاري‌ بين‌ پرستاران‌ تاسيس‌ شد. بسياري‌ از اين‌ انجمن‌هاي‌ تخصصي‌ با انجمن‌هاي‌ بين‌المللي‌ متناسب‌ با تخصص‌ خود ارتباط‌ يافتند (وودسمال‌، 1960، ص‌ 3-80).<br />
 سازمان‌ «بانوان‌ يهودي‌ ايراني‌» در سال‌ 1947 رسماً براي‌ ارائه‌ خدمات‌ رفاهي‌ و ارتقاي‌ استانداردهاي‌ بهداشتي‌ و آموزشي‌ زنان‌ و كودكان‌ تاسيس‌ شد. «موسسه‌ خيريه‌ زنان‌ ارمني‌» كه‌ در سال‌ 1927 تاسيس‌ شده‌ بود، به‌ فعاليت‌هايش‌ ادامه‌ داد (همان‌). ساير سازمان‌هاي‌ مستقل‌ اين‌ دوره‌ عبارت‌ بودند از: «انجمن‌ حمايت‌هاي‌ شهري‌ بانوان‌» (1945) كه‌ با هدف‌ ياري‌ به‌ موسسات‌ شهري‌ در فعاليت‌هاي‌ رفاهي‌ تاسيس‌ شد. «كميته‌ هنر زنان‌» (1950) براي‌ ترويج‌ هنر و صنعت‌ بين‌ زنان‌ و جوانان‌ تلاش‌ مي‌كرد. «باشگاه‌ بين‌المللي‌ زنان‌ ايران‌» با هدف‌ تبيين‌ دوستي‌، همدردي‌ و ادراك‌ متقابل‌ بين‌ زنان‌ همه‌ي‌ ملت‌ها كه‌ در ايران‌ نماينده‌ داشتند و كمك‌ به‌ فقرا جهت‌ زندگي‌ بهتر تشكيل‌ شد (همان‌). موسسه‌ خيريه‌ مهم‌ در اين‌ دوره‌ «موسسه‌ خيريه‌ ثريا پهلوي‌» (1952) بود كه‌ هدفش‌ بهبود وضعيت‌ بهداشتي‌ و آموزشي‌ خانواده‌هاي‌ فقير بود.</p>

<p><strong> گذار از ملي‌گرايي‌ دولتي‌ به‌ ملي‌گرايي‌ ليبرالي‌ : </strong><br />
 اشغال‌ خارجي‌، چندگانگي‌ اجتماعي‌ و تكثر سياسي‌، زمينه‌هاي‌ جدايي‌ ملي‌گرايي‌ از دولت‌ را به‌وجود آورد. دولت‌ رضاشاه‌ به‌دليل‌ توان‌ اجرايي‌ بالا كه‌ امكان‌ اجراي‌ اصلاحات‌ اجتماعي‌ و دگرگون‌سازي‌ كشور براي‌ تحقق‌ دولت‌ ـ ملتي‌ مدرن‌ را دارا بود، توانست‌ خواست‌هاي‌ پس‌ از مشروطيت‌ را به‌ انجام‌ رساند. اگرچه‌ اين‌ موفقيت‌ در قبال‌ كم‌ كردن‌ قدرت‌ و نفوذ مجلس‌ به‌دست‌ آمد. قوه‌ مجريه‌ اساس‌ مشروطه‌ را نقض‌ كرد و استقلال‌ و انسجام‌ نمايندگان‌ (قانونگزاران‌) در فرآيند ساخت‌ يك‌ دولت‌ ـ ملت‌ را در ايران‌ مخدوش‌ ساخت‌. در دوره‌ پس‌ از رضاشاه‌ حمايت‌ از اجراي‌ قانون‌ اساسي‌ اوج‌ گرفت‌ و اين‌ خواسته‌ معطوف‌ به‌ دولت‌ خودكامه‌ شد. يك‌بار ديگر دولت‌ هدف‌ خواسته‌هاي‌ مشروطه‌طلبان‌ قرار گرفت‌. در فضاي‌ تحت‌الحمايگي‌ خارجي‌ و تضعيف‌ و تحقير قوه‌ مجريه‌، نسل‌ جديد مشروطه‌طلبان‌ توانست‌ احياي‌ دوباره‌ ملي‌گرايي‌ را خواستار شود؛ و يك‌بار ديگر با سوق‌ دادن‌ مجلس‌ به‌ مركز صحنه‌ سياسي‌، آن‌را به‌ عنوان‌ تجسم‌ خواست‌ ملي‌ براي‌ آزادي‌ و مشاركت‌ سياسي‌ مجدداً استقرار بخشد. يك‌بار ديگر ملي‌گرايي‌ قلمرو فعاليت‌ سياسي‌ استقلال‌طلبانه‌ شد.<br />
 در سال‌ 1949، جبهه‌ ملي‌، از ائتلاف‌ وسيع‌ تعدادي‌ از سوسياليست‌ها، ملي‌گراهاي‌ غيرديني‌ و احزاب‌ مذهبي‌ ـ كه‌ در دهه‌ چهل‌ ميلادي‌ فعال‌ بودند ـ براي‌ اعلام‌ تجديد حيات‌ نوين‌ تمايلات‌ ملي‌گرايانه‌ قشر مياني‌ شهري‌، تأسيس‌ شد. به‌ رهبري‌ دكتر محمدمصدق‌، حقوقدان‌ و اصلاح‌طلب‌ اجتماعي‌، جبهه‌ ملي‌ به‌طرز بارزي‌ در مركز صحنه‌ سياسي‌ كشور در اوايل‌ دهه‌ 1950 جاي‌ گرفت‌. پايگاه‌ اصلي‌ اجتماعي‌ ملي‌گرايي‌ ليبرال‌، قشر متوسط‌ شهري‌ شامل‌ كارمندان‌ دولت‌ و ساير متخصصين‌، تاجرپيشه‌ها از جمله‌ بازرگانان‌ بازار و نيز صنعت‌گران‌، مغازه‌دارها، دانشجويان‌ و روشنفكران‌ بود. در عين‌حال‌ نهضت‌ هواداراني‌ وابسته‌ به‌ قشر پاييني‌ و رهبراني‌ از اقشار بالاي‌ اجتماع‌ داشت‌. جبهه‌ ملي‌، شعارهاي‌ استقلال‌طلبانه‌ افراطي‌ و ضداستبدادي‌ جنبش‌ مشروطه‌ را برگزيد و برنامه‌اي‌ شامل‌ عدالت‌ اجتماعي‌، اجراي‌ مشروطيت‌، آزادي‌ عقيده‌ي‌ سياسي‌ و بهبود شرايط‌ اقتصادي‌ را ارائه‌ كرد (ابراهاميان‌، 1982، ص‌ 253). تأكيد جنبش‌ ملي‌گرا بر آزادي‌هاي‌ فردي‌ و ضديت‌ با استبداد و خصلت‌ مستقل‌ آن‌ در تقابل‌ با ملي‌گرايي‌ دولت‌، آن‌را در رده‌ ملي‌گرايي‌ ليبرال‌ قرار داد (سياوشي‌، 1990، ص‌ 3-2). اگرچه‌ معمولاً جنبه‌ ملي‌گراي‌ اين‌ جنبش‌ بر جنبه‌ ليبرالي‌ آن‌ برتري‌ داشت‌ و هم‌چنين‌ ديدگاه‌ سياسي‌ برخي‌ از سازمان‌هاي‌ ائتلافي‌ در جبهه‌ ملي‌ از آزادي‌خواهي‌ دوربود (رمضاني‌،1988،ص‌ 14-311)، با اين‌ وجود يكي‌ از پارامترهاي‌ متمايزكننده‌ جنبش‌ ملي‌گرايي‌ اين‌ دوره‌، اعتقاد به‌ آزادي‌هاي‌ فردي‌ و آزادي‌ بيان‌ بود و اين‌كه‌ آزادي‌ بيان‌، عقيده‌، نشر و تجمع‌، اجزاء اصلي‌ يك‌ دولت‌ ـ ملت‌ مدرن‌ قوي‌ و مستقل‌ به‌شمار مي‌آيند. اين‌ موارد زمينه‌اي‌ را براي‌ بحث‌هاي‌ مشابه‌ كه‌ در جنبش‌هاي‌ ملي‌گراي‌ آتي‌ مطرح‌ گرديد، فراهم‌ ساخت‌. براي‌ نخستين‌بار پس‌ از انقلاب‌ مشروطه‌ آرمان‌هاي‌ ملي‌گرايي‌ و ليبراليسم‌ از آرمان‌هاي‌ نوسازي‌ دولتي‌ متمايز شد. زماني‌ كه‌ دولت‌ دستخوش‌ اصلاحات‌ اجتماعي‌ شد، جنبش‌ ملي‌گرا خود را معطوف‌ به‌ موضوع‌ دموكراسي‌ كرد. اين‌ امر به‌ يكي‌ از مهم‌ترين‌ ويژگي‌هاي‌ عصر ملي‌گرايي‌ مبدل‌ شد.</p>

<p><strong> اوج‌ و سقوط‌ كابينه‌ ملي‌گرا : </strong><br />
 در اوضاع‌ و احوال‌ حاكميت‌ در هم‌ شكسته‌ي‌ بعد از رضاشاه‌، ملي‌گرايي‌ و آزادي‌ در سياست‌ پارلماني‌ تجديد حيات‌ يافت‌. يك‌بار ديگر مخالفت‌ سياسي‌، نقش‌ اصلي‌ را در مجلس‌ مستقل‌ ايفا كرد و قدرت‌ شاه‌ و مسئوليت‌هايش‌ در محدوده‌ي‌ قانون‌ اساسي‌ جاي‌ گرفت‌. هم‌چنين‌ در اين‌ زمان‌ نتيجه‌ي‌ نهايي‌ اين‌ فرآيند، مبارزه‌ قدرت‌ بين‌ مجلس‌ و قوه‌ مجريه‌ بود.<br />
 دوره‌ي‌ بين‌ فراخوان‌ مجالس‌ چهاردهم‌ و هفدهم‌ (اسفند 1323 تا ارديبهشت‌ 1331) بي‌ثبات‌ بود. مجلس‌ چهاردهم‌ شامل‌ هفت‌ جناح‌ پارلماني‌ بود كه‌ تغيير ائتلاف‌ در بين‌ اين‌ جناح‌ها منجر به‌ معاملات‌ پيچيده‌ سياسي‌ شد و در طي‌ دو سال‌ هفت‌ نخست‌وزير، نه‌ كابينه‌ و صد وده‌ وزير به‌ مجلس‌ معرفي‌ شدند (ابراهاميان‌، 1982، ص‌ 200). اين‌ وضعيت‌ بي‌ثباتي‌ در سه‌ مجلس‌ بعدي‌ نيز حاكم‌ بود. بي‌ثباتي‌ كابينه‌ها دلايل‌ هم‌ خارجي‌ و هم‌ داخلي‌ داشت‌. اختلاف‌ نظر جناح‌هاي‌ مجلس‌ در مورد موضوعات‌ اجتماعي‌ و قانون‌گذاري‌ و مداخله‌ بيگانگان‌ در امور كشور بر مشكلات‌ افزوده‌ بود. در اين‌ زمان‌ منشأ اصلي‌ بي‌ثباتي‌، رقابت‌ بين‌ انگليس‌، آمريكا و روسيه‌ براي‌ تأثيرگذاري‌ بر رويدادهاي‌ سياسي‌ و كسب‌ امتيازات‌ و انحصارات‌ تجاري‌ بود. بحث‌هاي‌ اصلي‌ داخلي‌ و خارجي‌ اين‌ دوره‌ مجلس‌ پيرامون‌ مسائلي‌ شامل‌ جايگاه‌ قانوني‌ شاه‌ و قدرت‌ او در ارتباط‌ با نيروهاي‌ مسلح‌، دولت‌ و مجلس‌، اصلاح‌ قانون‌ انتخابات‌، بودجه‌ ارتش‌، نزاع‌هاي‌ ايلي‌ و جنبش‌هاي‌ استقلال‌طلبانه‌ در تعدادي‌ از ايالات‌ شامل‌ آذربايجان‌ و كردستان‌ و نيز سياست‌ خارجي‌ و واگذاري‌ امتياز نفت‌ به‌ شوروي‌ و بريتانيا دور مي‌زد.<br />
 در بين‌ نخست‌وزيران‌ دهه‌ي‌ 1940 و اوايل‌ دهه‌ي‌ 1950، دو نفر تأثير مهمي‌ در حل‌ اين‌ موضوعات‌ و جريان‌ رويدادها داشتند. اولين‌ نفر، احمد قوام‌ بود: مشروطه‌خواهي‌ كه‌ توسط‌ رضاشاه‌ تبعيد شده‌ بود. او «حزب‌ دموكرات‌» را تأسيس‌ كرد. حزبي‌ كه‌ ميانه‌رو بود ولي‌ به‌ ائتلاف‌ با چپ‌ تمايل‌ داشت‌. در برنامه‌ حزب‌، اصلاحات‌ اقتصادي‌ و اجتماعيِ گسترده‌ شامل‌ شركت‌ زنان‌ در انتخابات‌ طرح‌ شده‌ بود. قوام‌ سه‌ وزيرتوده‌اي‌ در كابينه‌ خود داشت‌. او دستور بستن‌ روزنامه‌ شريعت‌مدارِ «پرچم‌ اسلام‌» را به‌ دليل‌ تحريك‌ به‌ تظاهرات‌ عليه‌ زنان‌ بي‌حجاب‌ داد و آيت‌الله‌ كاشاني‌، رهبر روحاني‌ سياسي‌ را به‌ دليل‌ سازمان‌ دادن‌ اعتراضات‌ بازار عليه‌ دولت‌ دستگير كرد (همان‌، ص‌ 4-233). در زمان‌ صدارت‌ قوام‌، شاه‌ كه‌ از اعمال‌ محدوديت‌هاي‌ قانون‌ اساسي‌ برخود ناراضي‌ و با گرايش‌ قوام‌ به‌ حزب‌ توده‌ مخالف‌ بود، از سوء قصد عليه‌ خود دستاويزي‌ براي‌ بركناري‌ قوام‌ ساخته‌ و پرداخته‌ كرد. هم‌چنين‌ شاه‌ از «مجلس‌ مؤسسان‌» خواست‌كه‌ تجديدنظري‌ درقانون‌اساسي‌ به‌عمل‌ آورد كه‌ به‌موجب‌آن‌ مجلس‌سنا تشكيل‌ ونيمي‌از اعضاي‌ آن‌ ازسوي‌ شاه‌ منصوب‌ شوند و ديگر اين‌كه‌ به‌ شاه‌ قدرت‌ انحلال‌ مجلس‌ واگذار گردد (همان‌، ص‌ 250).<br />
 با اين‌ وجود امتيازاتي‌ كه‌ شاه‌ پس‌ از سقوط‌ قوام‌ از قدرت‌، به‌دست‌ آورده‌ بود در زمان‌ دومين‌ نخست‌وزير مقتدر اين‌ عصر يعني‌ محمدمصدق‌ با بي‌اعتنايي‌ مواجه‌ شد. بحث‌ او و حاميان‌ عضو جبهه‌ ملي‌ او در مجلس‌ اين‌ بود كه‌ قدرت‌ شاه‌ زياد است‌ و هيچ‌گونه‌ كنترل‌ دولتي‌ بر منابع‌ ملي‌ كشور وجود ندارد. جبهه‌ ملي‌ توافق‌ مجدد با كمپاني‌ نفت‌ ايران‌ و انگليس‌ را تحت‌ عنوان‌ خيانت‌ به‌ مملكت‌ محكوم‌ كرد و خواستار ملي‌ شدن‌ صنعت‌ نفت‌ شد (همان‌، ص‌ 263). مبارزه‌ قدرت‌ بين‌ شاه‌ و مصدق‌ در شرايطي‌ گسترش‌ يافت‌ كه‌ مصدق‌ بارها براي‌ جلب‌ حمايت‌ به‌ ملت‌ متوسل‌ شد. در جولاي‌ 1952 (1331)، شاه‌ از پذيرفتن‌ كانديداي‌ مصدق‌ براي‌ وزارت‌ جنگ‌ خودداري‌ كرد. مصدق‌ استعفا داد و به‌ دادخواهي‌ مستقيم‌ از ملت‌ روي‌ آورد. اين‌ دادخواست‌ كه‌ توسط‌ حزب‌ توده‌ نيز مورد حمايت‌ قرار گرفت‌ به‌ واكنش‌ جسورانه‌اي‌ از سوي‌ ملت‌ منتهي‌ شد. مردم‌ به‌ خيابان‌ها ريخته‌ و اعتصاباتي‌ را به‌منظور اعلام‌ حمايت‌ خود سازمان‌ دادند (همان‌، ص‌ 271). يك‌ هفته‌ بعد شاه‌ تسليم‌ شد و از مصدق‌ خواست‌ كابينه‌ جديدي‌ تشكيل‌ دهد. مصدق‌ به‌ روش‌ خود در جهت‌ محدود كردن‌ قدرت‌هاي‌ وراي‌ قانون‌ اساسي‌ شاه‌ ادامه‌ داد و هم‌چنين‌ دستورالعمل‌هايي‌ به‌ وزرا براي‌ اصلاحات‌ قضايي‌، فعاليت‌هاي‌ انتخاباتي‌ و آموزش‌ و پرورش‌ صادر كرد. زماني‌كه‌ اصلاحات‌ مورد مخالفت‌ ساير احزاب‌ سياسي‌ قرار گرفت‌، مصدق‌ رفراندومي‌ را فراخواند كه‌ به‌ پيروزش‌اش‌ انجاميد.<br />
 در مارس‌ 1951 (1329)، تصويب‌ لايحه‌ ملي‌ شدن‌ صنعت‌ نفت‌ در مجلس‌ منجر به‌ ترغيب‌ انگليس‌ در استقرار ناوگان‌ دريايي‌ خود در خليج‌ فارس‌ و طرح‌ شكايتي‌ به‌ سازمان‌ ملل‌ شد. در اكتبر 1951 (1330)، مصدق‌ براي‌ دفاع‌ از ايران‌ در برابر ادعاي‌ انگليس‌ نسبت‌ به‌ نفت‌ ايران‌ به‌ نيويورك‌ سفر كرد. در ژانويه‌ 1952 مقامات‌ عالي‌رتبه‌ انگليس‌ از ايران‌ اخراج‌ شدند و در ماه‌ مه‌ مصدق‌ ادعاي‌ ايران‌ را در دادگاه‌ بين‌المللي‌ لاهه‌ ارائه‌ كرد. حكم‌ دادگاه‌ كه‌ به‌ نفع‌ ايران‌ بود انگليس‌ را برانگيخت‌ تا موانع‌ بيشتري‌ را در تجارت‌ ايران‌ و انگليس‌ قائل‌ شود. امريكايي‌ها ابتدا به‌ دليل‌ رقابت‌ با دولت‌ انگليس‌ از ملي‌ شدن‌ نفت‌ پشتيباني‌ كردند ولي‌ بعدها با حمايت‌ حزب‌ توده‌ از مصدق‌ متوجه‌ خطر شده‌ و با انگليس‌ متحد شدند.<br />
 ناخرسندي‌ جبهه‌ متحد امريكايي‌ و انگليسي‌ از وجهه‌ مردمي‌ دولت‌ مصدق‌ و موضع‌ قاطعانه‌ اين‌ دولت‌ درمورد مسائل‌ ملي‌ شدن‌ نفت‌، آنان‌ را ترغيب‌ كرد تا از طريق‌ كودتا، مصدق‌ را بركنار كنند. در اوت‌ 1953 (1332) حمايت‌ حزب‌ توده‌ از مصدق‌ كاهش‌ يافت‌ و به‌ علاوه‌ جناح‌ طرفداران‌ كاشاني‌ در جبهه‌ ملي‌ نيز انشعاب‌ كرده‌ بودند. طيف‌ اپوزيسيون‌ شيعه‌ در آغاز و در اعتراض‌ به‌ سلطه‌ بيگانگان‌ و با درخواست‌ برقراري‌ قانون‌ اساسي‌ در فضاي‌ ملي‌گرايي‌ تجديد حيات‌يافته‌ با جبهه‌ ملي‌ متحد شدند. اما بعدها زماني‌كه‌ انتخاب‌ بين‌ شاه‌ ضد مشروطه‌ كه‌ توسط‌ غرب‌ حمايت‌ مي‌شد و جنبش‌ ملي‌گرايي‌ كه‌ از پشتيباني‌ گروه‌هاي‌ چپ‌ برخوردار بود، فرارسيد، بخشي‌ از اپوزيسيون‌ شيعه‌ اولي‌ را برگزيد. علاوه‌بر اين‌ سرويس‌هاي‌ امنيتي‌ غرب‌ منابع‌ مالي‌ در اختيار بازار قرار دادند تا رهبري‌ تظاهرات‌ ضدمصدقي‌ در خيابان‌هاي‌ تهران‌ را كه‌ توسط‌ ارتش‌ حمايت‌ مي‌شد به‌عهده‌ گيرند. حزب‌ توده‌ از پشتيباني‌ مصدق‌ سرباز زد و توده‌هاي‌ هواداران‌ خود را به‌ تظاهراتي‌ به‌ مقابله‌ با تظاهرات‌ ضدمصدقي‌ فرانخواند. ارتش‌ مصدق‌ را از نخست‌وزيري‌ بركنار كرد و شاه‌ كه‌ ايران‌ را ترك‌ كرده‌ بود مجدداً در جاي‌ خود تثبيت‌ شد. مصدق‌ محاكمه‌ و زنداني‌ شد. شاه‌ پس‌ از خلاصي‌ از دست‌ قدرتمندترين‌ و مستقل‌ترين‌ نخست‌وزير عصر پهلوي‌، مجلس‌ هفدهم‌ را منحل‌ و سخت‌گيري‌ شديدي‌ را بر روي‌ احزاب‌ سياسي‌ آغاز كرد.</p>

<p><strong> زنان‌ و دولت‌ ملي‌ : </strong><br />
 دهه‌ي‌ سياست‌ پارلماني‌، اصلاحات‌ قانوني‌ زيادي‌ را براي‌ زنان‌ به‌ ارمغان‌ نياورد. در حقيقت‌، قانونگذاري‌ موثر مجلس‌ در مورد وضعيت‌ زنان‌ منحصر مي‌شد به‌ قانون‌ جديد كار قوام‌ كه‌ كنترل‌ دولتي‌ بر روي‌ كار كودكان‌ را تشديد و دوازده‌ هفته‌ مرخصي‌ زايمان‌ با استفاده‌ از حقوق‌ را براي‌ كارگران‌ زن‌ پيشنهاد كرد (كدي‌، 1981، ص‌ 121). ولي‌ مسائل‌ زنان‌ شامل‌ حقوق‌ مدني‌ زنان‌ بارها بدون‌ حصول‌ هيچ‌گونه‌ نتيجه‌ مثبت‌ و به‌ شكل‌ قانوني‌ درآورده‌ شده‌ در مجلس‌ طرح‌ شد. در 1944، نمايندگان‌ حزب‌ توده‌ فراكسيوني‌ را درمجلس‌ براي‌ اعلام‌ برنامه‌هاي‌ حزب‌ شامل‌ اصلاح‌ قوانين‌ كار وانتخابات‌، اصلاحات‌ ارضي‌ و برابري‌ حقوق‌ زنان‌ تشكيل‌ دادند (كامبخش‌، 1972، ص‌ 69). فراكسيون‌ حزب‌ توده‌ طرحي‌ را پيشنهاد كرد مبني‌ بر بسط‌ حق‌ راي‌ به‌ زنان‌ كه‌ كاملاً مورد بحث‌ قرار نگرفته‌ بود. اين‌ طرح‌ توسط‌ يكي‌ از نمايندگان‌ به‌ عنوان‌ «مقابله‌ با اسلام‌ و قرآن‌» مورد اعتراض‌ قرار گرفت‌ (حزب‌ توده‌، 1944، ص‌ 834).<br />
 در 1949، مصدق‌ كوشيد تا پيش‌نويس‌ لايحه‌ انتخابات‌ را تهيه‌ و اعطاي‌ حقوق‌ مدني‌ به‌ زنان‌ براساس‌ برابري‌ همه‌ افراد ملت‌ در برابر قانون‌ را پيشنهاد كند. سازمان‌هاي‌ زنان‌ به‌ ترغيب‌ نمايندگان‌ هم‌ نظر براي‌ حمايت‌ از حق‌ راي‌ زنان‌ در مجلس‌ پرداختند. هر چند كه‌ شاخه‌ مذهبي‌ جبهه‌ ملي‌ با اين‌ ادعا كه‌ راي‌ در اسلام‌ منحصر به‌ مردان‌ است‌ با اين‌ لايحه‌ مخالفت‌ كرد. يك‌ نماينده‌ روحاني‌ اعلام‌ كرد كه‌ قوانين‌ موجود به‌ نحو مناسبي‌ پشتيبان‌ زنان‌ است‌ و هشدار داد كه‌ هرگونه‌ تغيير «محرك‌ بي‌ثباتي‌ سياسي‌، انحراف‌ از مذهب‌ و هرج‌ و مرج‌ اجتماعي‌» خواهد شد (همان‌، ص‌ 276). آيت‌الله‌ كاشاني‌ طي‌ مقاله‌اي‌ در مجله‌اي‌ معتبر از دولت‌ خواست‌ كه‌ از راي‌ دادن‌ زنان‌ جلوگيري‌ كند تا آنان‌ در منزل‌ مانده‌ و وظيفه‌ حقيقي‌ خود را كه‌ پرورش‌ فرزندان‌ است‌ به‌ انجام‌ برسانند (همان‌، ص‌ 276). هم‌ چنين‌ روحانيون‌ تظاهراتي‌ را عليه‌ اعطاي‌ حقوق‌ مدني‌ زنان‌ ترتيب‌ دادند. هنگامي‌ كه‌ در قم‌ طلاب‌ به‌ اعتراض‌ به‌ خيابان‌ها ريختند، يك‌ نفر كشته‌ و ده‌ نفر مجروح‌ شدند (همان‌، ص‌ 276). سرانجام‌ در پيش‌نويس‌ لايحه‌ انتخابات‌، حقوق‌ زنان‌ ناديده‌ گرفته‌ شد. مخالفت‌ با اعطاي‌ حقوق‌ مدني‌ به‌ زنان‌ منحصر به‌ روحانيت‌ نبود. نزيه‌ سياستمدار غيرمذهبي‌، از مخالفين‌ برجسته‌ جمهوري‌ اسلامي‌ در سه‌ دهه‌ بعد، چنين‌ ابراز داشت‌: «همان‌طور كه‌ مي‌دانيم‌، زنان‌ فاقد توانايي‌ رواني‌ براي‌ در اختيار گرفتن‌ مقام‌ سياسي‌ هستند... زنان‌ بيش‌ از مردان‌ اسير آرزوهاي‌ خيالي‌ خود هستند. در زنان‌ حس‌ جاه‌طلبي‌، حسادت‌ و غرور بيش‌ از مردان‌ به‌ چشم‌ مي‌خورد. اكنون‌ اگر او (زن‌) مجاز باشد كه‌ در انتخابات‌ شركت‌ داشته‌ باشد آشفتگي‌ و هرج‌ و مرج‌ باورنكردني‌ در دنيايش‌ روي‌ مي‌دهد. او تمايل‌ دارد كه‌ مردان‌ را به‌ خود جلب‌ نمايد همچنان‌ كه‌ مي‌خواهد تسلط‌ خود را به‌ اثبات‌ برساند. حتا شما دانش‌آموزان‌ دختري‌ را مي‌بينيد كه‌ خواب‌ نماينده‌ مجلس‌ شدن‌ را مي‌بينند. وظايف‌ طبيعي‌ زنان‌ مثل‌ مادربودن‌ و ساير وظايف‌ در برابر خانواده‌ يا كاملاً ناديده‌ گرفته‌ يا ناچيز شمرده‌ خواهد شد» (گلبن‌، 1975، ص‌ 144).<br />
 برخلاف‌ حزب‌ توده‌، جبهه‌ ملي‌ هيچ‌گونه‌ برخورد منسجم‌ و برنامه‌ي‌ اصلاحات‌ نظام‌مند درباره‌ زنان‌ ارايه‌ نكرد و تلاشي‌ نظام‌ يافته‌ براي‌ بسيج‌ زنان‌ پيش‌ نگرفت‌. به‌ راستي‌ ماهيت‌ جبهه‌ ملي‌ كه‌ متشكل‌ از ائتلاف‌ ايدئولوژي‌هاي‌ گوناگون‌ سياسي‌ بود، در اين‌ امر به‌ نحو بارزي‌ مشكل‌ ايجاد مي‌كرد. اگر چه‌ موتلفان‌ جبهه‌ ملي‌ بر روي‌ اصول‌ كلي‌ مانند عدالت‌ اجتماعي‌، آزادي‌ بيان‌ و تبعيت‌ از قانون‌ اساسي‌ توافق‌ داشتند ولي‌ بسيار بعيد بود كه‌ بخش‌ مذهبي‌ جبهه‌ ملي‌ با شاخه‌ سوسياليست‌ها در مورد آزادي‌ زنان‌ برنامه‌ مشتركي‌ ارايه‌ دهند. منتهي‌ اليه‌ يك‌ قطب‌ جبهه‌ ملي‌ «حزب‌ ايران‌» قرار داشت‌ كه‌ براي‌ ايجاد جامعه‌اي‌ سوسياليستي‌ با برابري‌ كامل‌ حقوق‌ همه‌ شهروندان‌ منجمله‌ زنان‌ فعاليت‌ مي‌كرد (همان‌، ص‌ 256). اين‌ حزب‌ بخشي‌ را به‌ زنان‌ اختصاص‌ داد و ظاهراً در بين‌ زنان‌ تحصيلكرده‌ وجهه‌ مردمي‌ داشت‌ (همان‌، ص‌ 253). در منتهي‌اليه‌ قطب‌ ديگر جبهه‌ ملي‌، «مجاهدين‌ اسلام‌» مرتبط‌ با آيت‌الله‌ كاشاني‌ قرار گرفته‌ بود كه‌ براي‌ اجراي‌ شريعت‌ و برقراري‌ مجدد حجاب‌ تلاش‌ مي‌كرد (همان‌، ص‌ 258، 256). احزاب‌ ميانه‌ جبهه‌ ملي‌ نيز حقوق‌ زنان‌ را به‌ عنوان‌ يك‌ اولويت‌ در نظر نگرفتند. خود مصدق‌ نيز به‌ عنوان‌ يك‌ حقوقدان‌ در مورد وضعيت‌ قانوني‌ زنان‌ نظرات‌ زيادي‌ ابراز نكرد. تنها نوشته‌ي‌ در دسترس‌ از مصدق‌ در موضوع‌ حقوق‌ در خانواده‌، توضيح‌ شريعت‌ اسلامي‌ در مورد خانواده‌ است‌ و هيچ‌گونه‌ تفسير تكميلي‌ از خود بر روي‌ اين‌ مسئله‌ نداده‌ است‌. (افشار، 97، 1979). او در دوره‌ نخست‌وزيري‌اش‌، ملي‌گرايي‌ را نسبت‌ به‌ موضوعات‌ حقوق‌ فردي‌ و اصلاحات‌ اجتماعي‌ در اولويت‌ قرار داد. او در سنجش‌ فعاليت‌ گذشته‌ خود ابراز كرد كه‌ «به‌ علت‌ مبارزه‌ با جبهه‌ بيگانگان‌، من‌ فكر كردم‌ عاقلانه‌ نيست‌ اصلاحات‌ داخلي‌ (اجتماعي‌ ـ اقتصادي‌) را كه‌ سبب‌ بروز تنش‌ مي‌شود آغاز كنيم‌. (من‌ تمايل‌ نداشتم‌) جنگ‌ در دو جبهه‌ را به‌ مردم‌ ايران‌ تحميل‌ كنم‌. به‌ همين‌ دليل‌ كوشيدم‌ تا حد امكان‌ وضعيت‌ سابق‌ در امور داخلي‌ را حفظ‌ كنم‌» (سياوشي‌، 1990، ص‌ 57).<br />
 مقاومت‌ مخالفين‌ روحاني‌ و غيرمذهبي‌ در داخل‌ و خارج‌ جبهه‌ ملي‌ كه‌ سبب‌ ناديده‌ گرفته‌ شدن‌ حق‌ راي‌ زنان‌ در لايحه‌ پيش‌نويس‌ انتخابات‌ شد، به‌ شدت‌ در تضاد با كنشگري‌ ( activism ) اعتلا يافته‌ سياسي‌ زنان‌ بود. در مرحله‌ مبارزه‌ ملي‌گرايان‌، زنان‌ هم‌ در حوزه‌ اعتراضات‌ سياسي‌ مردمي‌ و هم‌ مبارزه‌ براي‌ كسب‌ حقوق‌ خود فعال‌ بودند. براي‌ دومين‌ بار پس‌ از دوره‌ مشروطيت‌، زنان‌ فرصتي‌ يافتند تا مدعي‌ منافع‌ خود شده‌ و درگير فعاليت‌هاي‌ سياسي‌ شوند. اكنون‌ زنان‌ به‌ عنوان‌ اعضاي‌ احزاب‌ مختلط‌ سياسي‌ در اعتراضات‌ خياباني‌ شركت‌ مي‌كردند. مبارزه‌ براي‌ ملي‌ شدن‌ نفت‌، هزاران‌ زن‌ پرچم‌ به‌ دست‌ را به‌ خيابان‌هاي‌ تهران‌ و ساير شهرهاي‌ بزرگ‌ كشانيد (زنان‌ و مبارزه‌ در ايران‌، ص‌ 14-12). حزب‌ توده‌ تظاهراتي‌ توده‌اي‌ سازمان‌دهي‌ كرد كه‌ زنان‌ را نيز دربر مي‌گرفت‌ (كامبخش‌، 1972، ص‌ 65). در اعتصابات‌ به‌ رهبري‌ حزب‌ توده‌ هزاران‌ زن‌ شاغل‌ شركت‌ داشتند. در منطقه‌ نفتي‌ خوزستان‌ زنان‌ شركت‌ كننده‌ در اعتصابات‌ در برخورد با ارتش‌ مجروح‌ و كشته‌ شدند (صديق‌، 1973، ص‌ 37). در نايين‌، در تظاهرات‌ مردمي‌ كه‌ توسط‌ حزب‌ توده‌ فراخوانده‌ شد، زنان‌ روستاهاي‌ اطراف‌ شركت‌ داشتند (همان‌، ص‌ 59). زنان‌ سلطنت‌طلب‌ نيز فعالانه‌ در جهت‌ عقايد سياسي‌ خود و حفظ‌ سلطنت‌ در ايران‌ مبارزه‌ كردند. براي‌ مثال‌، ملكه‌ اعتضادي‌ تظاهراتي‌ را در حمايت‌ از شاه‌ سازمان‌ داد و حزبي‌ سلطنت‌طلب‌ با نام‌ «ذوالفقار» تاسيس‌ كرد. ابراز شده‌ است‌ او حتا از حمايت‌ سياستمداران‌ برجسته‌ و چهره‌هاي‌ مذهبي‌ برخوردار بود. <br />
 مختصر اين‌كه‌، يك‌ دهه‌ دموكراسي‌ پارلماني‌ پس‌ از رضاشاه‌ در ايران‌ حامل‌ نتايجي‌ در اصلاحات‌ اساسي‌ در موضوع‌ وضعيت‌ زنان‌ نبود. جنبش‌ ملي‌گرا دستور كاري‌ در مورد زنان‌ متفاوت‌ از آن‌چه‌ كه‌ دولتي‌ بود پيش‌ روي‌ نگذاشت‌. بدون‌ ترديد  ] اين‌ جنبش‌ [  ملي‌گرايي‌ را از مدرنيزاسيون‌ جدا كرد و مدرنيزاسيون‌ را به‌ دولت‌ پهلوي‌ سپرد. اين‌ وضعيت‌ مشابه‌ دوران‌ پس‌ از مشروطيت‌ در دهه‌هاي‌ 1910 و 1920 است‌ يعني‌ زماني‌ كه‌ فقدان‌ قوه‌ مجريه‌ قوي‌، تجربه‌ دموكراسي‌ پارلماني‌ را ممكن‌ ساخت‌ ولي‌ مجلس‌ در تصويب‌ قانون‌ جنسيتيِ راستين‌ ناكام‌ ماند. آينده‌ شاهد مصاديق‌ ديگري‌ از اين‌ دست‌ مي‌بود، هم‌ چون‌ آن‌چه‌ كه‌ در ارتباط‌ با رهبري‌ ملي‌گراي‌ دولت‌ موقت‌ پس‌ از انقلاب‌ 79-1977 بروز مي‌يافت‌. در همه‌ي‌ اين‌ موقعيت‌ها اشتياق‌ و مشاركت‌ زنان‌ در مسائل‌ به‌ مراتب‌ از توانايي‌ يا تمايل‌ رهبري‌ ملي‌گراي‌ مستقل‌ در پرداختن‌ به‌ موضوعات‌ مربوط‌ به‌ حقوق‌ و آزادي‌ زنان‌ پيشي‌ مي‌گرفت‌.</p>

<p><strong> تثبيت‌ دولت‌ نوسازي‌گر   (modernising state)</strong><br />
 دهه‌هاي‌ 1950 و 1960، با تثبيت‌ دولت‌ نوسازي‌گر و رشد ملي‌گرايي‌ فرهنگي‌ به‌ عنوان‌ چالشي‌ سياسي‌ با دولت‌ مشخص‌ شد. دوره‌ پس‌ از كودتا شاهد تثبيت‌ بنيانيِ اقتدار شخصي‌ شاه‌ بود. فرآيند تثبيت‌ شامل‌ تغيير قانون‌ اساسي‌، سركوب‌ سياسي‌، سياست‌ خارجي‌ به‌ شدت‌ امريكايي‌، توسعه‌ سياسي‌ و آزادي‌ جنبش‌ زنان‌ بود. اقدام‌ شاه‌ در تصحيح‌ بعدي‌ قانون‌ اساسي‌، منجر به‌ كنترل‌ بيشتر او بر انتخابات‌ و تحكيم‌ موقعيت‌ او در ارتباط‌ با مجلس‌ شد. مجلس‌ هجدهم‌ و مجالس‌ بعدي‌ در اختيار احزاب‌ سلطنت‌طلب‌ بود. دو حزب‌ از اين‌ احزاب‌ كه‌ مشخصاً اكثريت‌ داشتند، «حزب‌ مردم‌» به‌ رهبري‌ اسدالله‌ علم‌ و «حزب‌ مليون‌» به‌ رهبري‌ دكتر منوچهر اقبال‌ بودند. اگر چه‌ شاه‌ شخصاً نخست‌ وزيران‌ خود را منصوب‌ مي‌كرد، با اين‌ وجود در اين‌ مرحله‌ آنان‌ تا حدي‌ از استقلال‌ و اختيار بهره‌مند بودند كه‌ اين‌ امر در طرح‌هاي‌ اقتصادي‌ و برنامه‌هاي‌ اجتماعي‌ اين‌ دهه‌ بازتاب‌ مي‌يافت‌. آيت‌الله‌ كاشاني‌ در سال‌ 1335 مدت‌ كوتاهي‌ در زندان‌ به‌ سر برد و هنگامي‌ كه‌ رسماً جدايي‌ خود را از فدائيان‌ اسلام‌ اعلام‌ كرد، آزاد شد (ابراهاميان‌، 1982، ص‌421).<br />
 احزاب‌ سياسي‌ نيز تحت‌ فشار بودند. حزب‌ توده‌ بلافاصله‌ پس‌ از كودتاي‌ 1953 (1332) غيرقانوني‌ اعلام‌ شد و رهبرانش‌ يا اعدام‌ شدند و يا به‌ شوروي‌ و اروپاي‌ شرقي‌ گريختند. فعاليت‌ احزاب‌ راديكال‌ در جبهه‌ ملي‌ نيز غيرقانوني‌ اعلام‌ شد. «حزب‌ ايران‌» در 1957 غيرقانوني‌ شد و بسياري‌ از سران‌ جبهه‌ ملي‌ دستگير شدند. سازمان‌ «فدائيان‌ اسلام‌» نيز منحل‌ و رهبرش‌ نواب‌ صفوي‌ در سال‌ 1956 (1334) اعدام‌ شد. پليس‌ امنيتي‌ ايران‌ «ساواك‌» (سازمان‌ امنيت‌ و اطلاعات‌ كشور) در 1957 با كمك‌  CIA   و بعدها سرويس‌ امنيتي‌ اسرائيل‌ (موساد) تأسيس‌ شد.<br />
 در سياست‌ خارجي‌، شاه‌ خود را با منافع‌ انگليس‌ همساز كرد ولي‌ به‌ سوي‌ امريكا به‌ عنوان‌ هم‌پيمان‌ و ولينعمت‌ اصلي‌ غربي‌ خود رو كرد. امريكا نيز از مبدل‌ شدن‌ به‌ قدرت‌ خارجي‌ حاكم‌ در ايران‌ به‌ دليل‌ امكان‌ كسب‌ آگاهي‌ از نيات‌ شوروي‌ در ايران‌ و فرصت‌هاي‌ اقتصادي‌ به‌دست‌ آمده‌ خشنود بود. شاه‌ روابط‌ ديپلماتيك‌ با انگليس‌ را از سر گرفت‌ و مذاكرات‌ نفتي‌ را مسكوت‌ گذاشت‌. اگر چه‌ نظراً صنعت‌ نفت‌ ملي‌ شده‌ بود ولي‌ كنترل‌ واقعي‌ در اختيار كنسرسيوم‌ بين‌المللي‌ نفت‌ باقي‌ ماند. به‌علاوه‌ سياست‌ دوره‌ مصدق‌ در رد و تحريم‌ كمك‌هاي‌ خارجي‌ تغيير كرد. شاه‌ سياست‌ بيشتر عجولانه‌اي‌ را در توسعه‌ اقتصادي‌ متكي‌ به‌ وام‌هاي‌ خارجي‌ و كمك‌ مستقيم‌ از غرب‌ در پيش‌ گرفت‌. با وابستگي‌ به‌ درآمد نفتي‌ در حال‌ افزايش‌ و كمك‌هاي‌ مالي‌ و فني‌ قابل‌توجه‌ از سوي‌ امريكا، شاه‌ ارتش‌ را تقويت‌ كرد و طرح‌هاي‌ توسعه‌ متعددي‌ را در دهه‌هاي‌ 1950 و 1960 آغاز كرد و در طرح‌هاي‌ كشاورزي‌، صنعت‌، معدن‌ و حمل‌ونقل‌ پول‌ تزريق‌ كرد. نتيجتاً توليد ناخالص‌ ملي‌ به‌ سرعت‌ افزايش‌ يافت‌. هم‌ چنين‌ در زمينه‌ بهداشت‌، آموزش‌ و رفاه‌ نيز هزينه‌ شد و در دهه‌هاي‌ 1950 و 1960، تعداد بيمارستان‌ها و كلينيك‌هاي‌ پزشكي‌ افزايش‌ يافت‌. استاندارد موازين‌ بهداشتي‌ رشد يافته‌ و نرخ‌ مرگ‌ و مير نوزادان‌ به‌ نحو بارزي‌ كاهش‌ يافت‌. تعداد مدارس‌، مدارس‌ عالي‌ فني‌ و دانشگاه‌ها افزايش‌ يافت‌ و جمعيت‌ رشته‌هاي‌ دانشجويي‌ در داخل‌ و خارج‌ كشور به‌ سرعت‌ زياد شد (احمدي‌، 1964). برنامه‌ريزي‌ توسعه‌ دوران‌ پس‌ از مصدق‌ با برنامه‌ي‌ اصلاح‌گرانه‌ شش‌ ماده‌اي‌ شامل‌ اصلاحات‌ ارضي‌، ملي‌ كردن‌ جنگل‌ها، فروش‌ كارخانه‌هاي‌ دولتي‌ به‌ بخش‌ خصوصي‌، سهيم‌ كردن‌ كارگران‌ در سود كارخانه‌ها، تشكيل‌ گروه‌ مبارزه‌ با بيسوادي‌ در روستاها (سپاه‌ دانش‌) و حق‌ راي‌ به‌ زنان‌ به‌ اوج‌ رسيد.<br />
 اگر چه‌ فعاليت‌ زنان‌ تحت‌ تأثير سركوب‌ سياسي‌ و برنامه‌هاي‌ حكومتي‌ بود ولي‌ كاملاً متوقف‌ نشد. دولت‌ توجه‌ خود را به‌ مسئله‌ رفاه‌ اجتماعي‌ معطوف‌ كرد و اكثر فعاليت‌هاي‌ زنان‌ به‌ مجراي‌ خدمات‌ رفاهي‌ هدايت‌ شد. در 1956، وزارت‌ كار «انجمن‌ خدمات‌ رفاهي‌ براي‌ زنان‌ و كودكان‌» را تأسيس‌ كرد. سي‌ و پنج‌ زن‌ براي‌ اداره‌ اين‌ انجمن‌ منصوب‌ شدند. عملكرد اين‌ انجمن‌ همياري‌ با كارگران‌ زن‌ بود و به‌ عنوان‌ هيئت‌ مشاوره‌ كارگران‌ زن‌ در صنايع‌ فعاليت‌ مي‌كرد. هدف‌ انجمن‌ بهبود شرايط‌ كاري‌ براي‌ زنان‌ و كودكان‌ با اتكا به‌ راه‌هاي‌ قانوني‌، بهداشت‌ و تأمين‌ اجتماعي‌ بود (وودسمال‌، 1960، ص‌ 72). <br />
 در همان‌ سال‌ دولت‌ از سازمان‌ ملل‌ براي‌ آموزش‌ مددكاران‌ اجتماعي‌ ياري‌ خواست‌. نخستين‌ مددكار اجتماعي‌ ايران‌ خانم‌ فرمانفرماييان‌ بود كه‌ تا دهه‌ 1970 به‌ كار خود در زمينه‌ مددكاري‌ اجتماعي‌ زنان‌ ادامه‌ داد (فرمانفرماييان‌، 1992). اكثر امور رفاهي‌ از طريق‌ پروژه‌هايي‌ كه‌ با سرمايه‌ دولتي‌ يا كمك‌ خارجي‌ تأمين‌ مي‌شد انجام‌ مي‌گرفت‌. زنان‌ با علاقه‌ و حس‌ خيرخواهي‌ در پروژه‌هاي‌ شهري‌، روستايي‌ و ايلي‌ متعددي‌ در زمينه‌ بهداشت‌، سوادآموزي‌، مامايي‌، توسعه‌ اجتماعي‌، كشاورزي‌، صنعت‌، اقتصاد خانه‌، پرورش‌ كودكان‌، خياطي‌ و صنايع‌ دستي‌ مشاركت‌ داشتند: «وودسمال‌» فعاليت‌ها و سوابق‌ اجتماعي‌ اين‌ زنان‌ را بدين‌گونه‌ توضيح‌ داد: «ساخت‌ فعاليت‌ سازمان‌يافته‌ زنان‌ در ايران‌ خصوصاً در تهران‌، بيانگر ميزان‌ قابل‌ ملاحظه‌ خدمات‌ اجتماعي‌ داوطلبين‌ است‌. داوطلبين‌ دو گروه‌ اصلي‌ هستند: تعداد كثيري‌ از زنان‌ طبقه‌ مرفه‌، كارآزموده‌ و داراي‌ اوقات‌ فراغت‌ و غالباً بالاي‌ پنجاه‌ سال‌ بدون‌ هيچ‌گونه‌ آموزش‌ خاص‌، رهبران‌ پيشگام‌ در كسب‌ حقوق‌زنان‌ و برنامه‌هاي‌ كمك‌هاي‌ دولتي‌ هستند. حجم‌ وسيعي‌ از خدمات‌ درماني‌ و برنامه‌ خدمات‌ مستقيم‌ اجتماعي‌ در تهران‌ توسط‌ اين‌ گروه‌ داوطلب‌ انجام‌ مي‌شود. گروه‌ ديگر، زنان‌ جوان‌تر بين‌ سي‌ و چهل‌ و پنج‌ سال‌ هستند كه‌ غالباً در زمينه‌ تخصص‌ها، تعدادي‌ با سوابق‌ آموزشي‌ در كشورهاي‌ انگلوـ ساكسون‌، فارغ‌التحصيل‌ از دانشگاه‌ها و برخي‌ نيز با كارآموزي‌ در خارج‌ از كشور به‌خوبي‌ تعليم‌ ديده‌اند. آنان‌ در آغاز توجه‌ خود را به‌ برنامه‌هاي‌ پيشگيري‌، تحقيقات‌ اجتماعي‌ و آموزش‌ اجتماعي‌ و برنامه‌هاي‌ جوانان‌ معطوف‌ كردند. تمايلات‌ و خدمات‌ آنان‌ بر مطالعه‌ وضعيت‌ واقعي‌ و برنامه‌ريزي‌ متناسب‌ با آن‌ تعين‌ يافته‌ و استوار شده‌ بود. در مجموع‌ هر دو دسته‌ مددكاران‌ داوطلب‌ به‌ دليل‌ تفاوت‌ در تمايلات‌ اوليه‌، سوابق‌ و سن‌شان‌ به‌صورت‌ مستقل‌ از هم‌ ولي‌ با درك‌ همدلانه‌اي‌ از يكديگر به‌ كار خود ادامه‌ دادند» (همان‌، ص‌ 7-76).<br />
 تعدادي‌ نشريات‌ زنان‌ منتشر مي‌شد ولي‌ اين‌ها اساساً نشرياتي‌ بودند سلطنت‌طلب‌ كه‌ از خط‌مشي‌ دولت‌ در زمينه‌ مسائل‌ آزادي‌ زنان‌ تبعيت‌ مي‌كردند. «اطلاعات‌ بانوان‌» هفتگي‌ منتشر مي‌شد و به‌ سرعت‌ به‌ مجله‌ مهم‌ زنان‌ در ايران‌ با تيراژ بالا كه‌ رسماً مورد تاييد بود تبديل‌ شد. «نداي‌ زنان‌»، «بانوي‌ ايران‌» و «زنان‌ ايران‌»، مجلات‌ كم‌ اهميت‌تري‌ بودند كه‌ در اواخر دهه‌ 1950 منتشر شدند. «زنان‌ ايران‌» توسط‌ طوبي‌ خانجاني‌، يك‌ سلطنت‌طلب‌ وفادار منتشر شد كه‌ تمايل‌ داشت‌ مجله‌اش‌ ارگان‌ رسمي‌ حزب‌ «فداييان‌ شاه‌» شود. به‌علاوه‌ تمايلات‌ حرفه‌اي‌ زنان‌ در قالب‌ انجمن‌هاي‌ مختلف‌ متشكل‌ از كارمندان‌ و متخصصان‌ زن‌ از قبيل‌ معلمان‌، كارمندان‌ دولت‌، پزشكان‌، پرستاران‌ و زنان‌ كارگر شكل‌ گرفت‌ (بايندر، 1962، ص‌ 7-195). با اين‌ وجود هنوز زنان‌ آزادي‌خواه‌ از طريق‌ مجراهاي‌ قانوني‌ مي‌توانستند فعاليت‌هاي‌ فمينيستي‌ خود را پيش‌ ببرند. هدف‌ برجسته‌ فعاليت‌ زنان‌ در اواخر دهه‌ 1950 و اوايل‌ دهه‌ 1960، مبارزه‌ براي‌ كسب‌ حق‌ راي‌ بود. در اين‌ زمان‌ اين‌ مبارزه‌ توسط‌ سازمان‌هاي‌ مستقل‌ زنان‌ كه‌ با موافقت‌ كلي‌ دولت‌ به‌ فعاليت‌ مي‌پرداختند، هدايت‌ مي‌شد. «جمعيت‌ راه‌ نو» توسط‌ مهرانگيز دولت‌آبادي‌ در 1955 با هدف‌ بهبود وضعيت‌ زنان‌ تأسيس‌ شد. در 1956 «جمعيت‌ زنان‌ حمايت‌كننده‌ از بيانيه‌ حقوق‌ بشر» كه‌ قبلاً به‌ عنوان‌ «جمعيت‌ زنان‌ ايران‌» شناخته‌ شده‌ بود به‌ مبارزه‌ براي‌ كسب‌ حق‌ راي‌ زنان‌ پيوست‌ (بامداد، 1977، ص‌110). سازمان‌ سومي‌ كه‌ به‌ اين‌ مبارزه‌ ملحق‌ شد «انجمن‌ حقوق‌دانان‌ زن‌» بود كه‌ توسط‌ نخستين‌ زن‌ حقوق‌دان‌ ايراني‌، مهرانگيز منوچهريان‌ تأسيس‌ شده‌ بود. انجمن‌ خواستار حقوق‌ سياسي‌ براي‌ زنان‌، برابري‌ حقوق‌ در زمينه‌ اشتغال‌، مراجعه‌ به‌ دادگاه‌ها براي‌ طلاق‌، فسخ‌ چند همسري‌ و صيغه‌ و اصلاحاتي‌ در مورد ساير جنبه‌هاي‌ وضعيت‌ قانوني‌ زنان‌ بود. چنين‌ خواست‌هاي‌ صريح‌ و تحريك‌آميز در همان‌ سالي‌ كه‌ صديقه‌ دولت‌آبادي‌ پيشگام‌ جنبش‌ زنان‌ در سن‌ هشتاد سالگي‌ درگذشت‌ توسط‌ انجمن‌ مطرح‌ شد. اين‌ سازمان‌ها به‌ يكديگر پيوستند و فدراسيوني‌ مستقل‌ متشكل‌ از چهارده‌ سازمان‌ زنان‌ ايراني‌ به‌ عنوان‌ عامل‌ هماهنگ‌ كننده‌ تأسيس‌ كردند. نمايندگان‌ اين‌ سازمان‌ها به‌ عنوان‌ هيئت‌ مديره‌، «هماهنگي‌ فعاليت‌هاي‌ سازمان‌هاي‌ عضو و افزايش‌ همكاري‌ در اجراي‌ اهداف‌ مشترك‌» و «ارتقاء استانداردهاي‌ فرهنگي‌ و آموزشي‌ و رشد شرايط‌ اجتماعي‌، اقتصادي‌ و بهداشتي‌ زنان‌» را پيشنهاد كردند (وود سمال‌، 1960، ص‌ 83).<br />
 عضويت‌ در اين‌ سازمان‌هاي‌ زنان‌ و سوابق‌ رهبرانشان‌ بدين‌گونه‌ توضيح‌ داده‌ شده‌ است‌:<br />
 «رهبران‌ زن‌ همگي‌ از خانواده‌هاي‌ متنفذ هستند ولي‌ امكانات‌ خويشاوندان‌ مرد خود را ندارند. تعداد آنان‌ اندك‌ و تعداد كل‌ اعضاي‌ سازمان‌ها بين‌ 3000 تا 5000 نفر برآورد مي‌شود. زنان‌ در كسب‌ حقوق‌ يكسان‌ خيلي‌ مصر نيستند. موقعيت‌ اجتماعي‌ آنان‌ نيز به‌ شدت‌ با وفاداري‌ آنان‌ به‌ رژيم‌ تعيين‌ مي‌شود، گرچه‌ برخي‌ از اين‌ زنانِ وابسته‌ به‌  خانواده‌هاي‌ اصيل‌ به‌عنوان‌ هواداران‌ حزب‌ توده‌ شناخته‌ مي‌شوند. اين‌ زنان‌ تلاشي‌ در جلب‌ حمايت‌ توده‌ مردم‌ انجام‌ نمي‌دهند بلكه‌ اساساً با تضرع‌ خواهان‌ توجه‌ دولت‌ هستند» (بايندر، 1962، ص‌ 198).<br />
 سازمان‌ زنان‌ ديگري‌ كه‌ به‌ اين‌ فدراسيون‌ پيوست‌ «شوراي‌ زنان‌» بود كه‌ دوره‌ سانسور پس‌ از 1953 را پشت‌ سر گذاشته‌ بود. اين‌ شورا به‌ شكل‌ فعالانه‌اي‌ درگير مبارزه‌ براي‌ كسب‌ حق‌ راي‌ زنان‌ شد و حتا طي‌ ملاقاتي‌ رسمي‌ با شاه‌ در سال‌ 1956، درخواستي‌ از سوي‌ زنان‌ مبني‌ بر اعطاي‌ حقوق‌ سياسي‌ ارائه‌ كرد. ليست‌ خواسته‌هاي‌ ارائه‌ شده‌ به‌ شاه‌ شامل‌ موارد زير بود: «اصلاح‌ قوانين‌ مربوط‌ به‌ وضعيت‌ كودكان‌ و طلاق‌، ممنوعيت‌ چندهمسري‌ و ازدواج‌ موقت‌، از بين‌ بردن‌ تمامي‌ نابرابري‌ها بين‌ زنان‌ و مردان‌ براساس‌ قانون‌ مدني‌، اعطاي‌ حق‌ راي‌ به‌ زنان‌ در انتخابات‌ مجلس‌ (شورا) و سنا، اختصاص‌ فرصت‌هاي‌ يكسان‌ به‌ زنان‌ براي‌ مشاغل‌ دولتي‌، از بين‌ بردن‌ كليه‌ نابرابري‌هاي‌ سنتي‌ و عرفي‌ در ارتباط‌ با چنين‌ مشاغلي‌، حذف‌ ماده‌اي‌ از قوانين‌ كيفري‌ كه‌ شوهران‌، پدران‌ و برادران‌ را در كشتن‌ زنان‌، دختران‌ و خواهران‌ خود مجاز مي‌شمارد. تدوين‌ قانون‌ كاري‌ كه‌ هر چه‌ بيشتر شرايط‌ مردان‌ و زنان‌ را يكسان‌ درنظر گيرد، بيمه‌ اجتماعي‌ براي‌ زنان‌ برابر با مردان‌ ، به‌ رسميت‌ شناختن‌ برابري‌ زنان‌ در كارهاي‌ آموزشي‌، اداري‌، فني‌ و تدريس‌، در صورت‌ احراز شايستگي‌ گماردن‌ آنان‌ در سمت‌ رياست‌ مدارس‌ دخترانه‌، دعوت‌ از زنان‌ براي‌ مشاركت‌ در شوراي‌ عالي‌ آموزش‌، اعطاي‌ سرپرستي‌ طرح‌هاي‌ رفاه‌ اجتماعي‌ به‌ زنان‌ و حمايت‌ هر چه‌ بيشتر از حقوق‌ قانوني‌ زنان‌ براي‌ راي‌ دادن‌ درانتخابات‌ شوراي‌ شهر» (بايندر، 1962، ص‌ 198).</p>

<p><strong> طلوع‌ ملي‌گرايي‌ فرهنگي</strong>‌<br />
 دوره‌ 3-1960، با بحران‌هاي‌ شديد اقتصادي‌، تجديد بي‌ثباتي‌ شهري‌ و محدوديت‌ آزادي‌خواهي‌ مشخص‌ مي‌شد. همه‌ اين‌ موارد ناشي‌ از اثرات‌ درهم‌آميختگي‌ اِعمال‌ سخت‌گيري‌هاي‌ شديد ضد مردمي‌ از سوي‌ دولت‌ و آزادي‌خواهي‌ سياسي‌ بود. در پاسخ‌ به‌ درخواست‌ شاه‌ از امريكا مبتني‌ بر كمك‌هاي‌ بيشتر، دولت‌ كندي‌ به‌ شاه‌ در مورد برگزاري‌ انتخابات‌ نسبتاً آزاد، گماردن‌ سياست‌مداران‌ ليبرال‌ در كابينه‌ دولت‌ و اجراي‌ اصلاحات‌ ارضي‌ فشار آورد. اين‌ اقدامات‌ به‌ منزله‌ حمايت‌ از ايران‌ در مقابل‌ گسترش‌ كمونيزم‌ در نظر گرفته‌ مي‌شد (ابراهاميان‌، 1982، ص‌422).<br />
 در اوايل‌ دهه‌ 1960، اعتصابات‌ متعددي‌ در تهران‌ شكل‌ گرفت‌ كه‌ عمده‌ترين‌ آن‌ها توسط‌ كارمندان‌ دولت‌ براي‌ افزايش‌ حقوق‌ بود. اعتراضات‌ عليه‌ انتخابات‌ مخدوش‌ ژوئن‌ 1960 (1339) مبني‌ بر محروميت‌ كانديداهاي‌ هوادار مصدق‌ يا توده‌اي‌هاي‌ سابق‌ از شركت‌ در انتخابات‌، گسترده‌ و پر سروصدا بود. شاه‌ خود را از انتخابات‌ دور نگهداشت‌ و دستور برگزاري‌ انتخابات‌ مجدد را داد. در دوره‌ دوم‌ انتخابات‌ در ژانويه‌ 1961 (1339) برخي‌ از نمايندگان‌ مستقل‌ از جمله‌ تعدادي‌ از رهبران‌ سابق‌ جبهه‌ ملي‌ به‌ مجلس‌ راه‌ يافتند. شاه‌ دكتر علي‌ اميني‌، اصلاح‌طلب‌ ليبرال‌ و طرفدار امريكا را به‌ نخست‌وزيري‌ منصوب‌ كرد. اميني‌ مجلس‌ بيستم‌ را منحل‌ كرد. رئيس‌ ساواك‌، تيمسار بختيار را تبعيد و پست‌هاي‌ اجرايي‌ را به‌ اصلاح‌طلباني‌ واگذار كرد كه‌ در گذشته‌ منتقد شاه‌ بودند (همان‌، ص‌423). حسن‌ ارسنجاني‌ وزير كشاورزي‌ دولت‌ اميني‌، برنامه‌ اصلاحات‌ ارضي‌ را در سال‌ 1962 آغاز كرد. ولي‌ ماندگاري‌ اميني‌ در دفترش‌ به‌ دليل‌ تضادش‌ با شاه‌ به‌ درازا نكشيد. اصلاحات‌ او مجادلاتي‌ را بين‌ شاه‌ و دولت‌ امريكا سبب‌ شد و سرانجام‌ در مورد كناره‌گيري‌ اميني‌ به‌ توافق‌ رسيدند (ابراهاميان‌، 1982، ص‌424). در جولاي‌ 1962 (1341) اسدالله‌ علم‌ نخست‌وزير جديد شد. دولت‌ او در طرح‌ اوليه‌ اصلاحات‌ ارسنجاني‌ تجديد نظر كرد. شاه‌ اصلاحات‌ ديگري‌ را نيز به‌ برنامه‌ افزود و با هدف‌ ايجاد محبوبيت‌، برنامه‌ شش‌ ماده‌اي‌ خود را به‌ همه‌پرسي‌ گذاشت‌. نارضايتي‌ از محتواي‌ برنامه‌ي‌ اصلاحات‌ كه‌ سهم‌ دولت‌ از زمين‌، صنايع‌ و تجارت‌ را افزايش‌ مي‌داد و به‌ علاوه‌ اين‌كه‌ به‌جاي‌ مذاكره‌ در مجلسي‌ آزاد به‌ عنوان‌ شيوه‌ فرمول‌بندي‌ و تنظيم‌ اصلاحات‌، به‌ فرمان‌ سلطنتي‌ بسنده‌ شده‌ بود، موجب‌ بروز اعتراضات‌ عمومي‌ شد. شورشي‌ مذهبي‌ شكل‌ گرفت‌ كه‌ با كمك‌ ارتش‌ به‌ شدت‌ سركوب‌ شد. بسياري‌ از مردم‌ كشته‌ و رهبران‌ شورش‌ از جمله‌ آيت‌الله‌ خميني‌ تبعيد شده‌ يا به‌ زندان‌ افتادند.<br />
 يكي‌ از مهم‌ترين‌ وجوه‌ آزادي‌خواهي‌ در سال‌هاي‌ 3-1960، ظهور مجدد مخالفين‌ ملي‌گرا و مذهبي‌ در تضاد با حكومت‌ پهلوي‌ بود. برخي‌ از رهبران‌ جبهه‌ ملي‌ رها شده‌ از زندان‌ تكه‌ پاره‌هاي‌ جبهه‌ ملي‌ را دوباره‌ به‌ هم‌ وصل‌ كرده‌ و فعاليت‌هاي‌ خود را با عنوان‌ «جبهه‌ ملي‌ دوم‌» تجديد كردند. مخالفين‌ شيعه‌ نيز پس‌ از درگذشت‌ آيت‌الله‌ بروجردي‌ تجديد حيات‌ يافتند و مخالفين‌ روحاني‌ مانند آيت‌الله‌ خميني‌ عليه‌ شاه‌ سخنراني‌ كردند. اهداف‌ اصلي‌ «جبهه‌ي‌ دوم‌» بر استرداد «حقوق‌ اساسي‌ فردي‌ و اجتماعي‌ مردم‌ ايران‌ كه‌ طبق‌ قانون‌ اساسي‌ 1906 تضمين‌ شده‌ بود»، تشكيل‌ «دولت‌ قانوني‌ از طريق‌ انتخابات‌ آزاد مردمي‌» و طرفداري‌ از يك‌ «سياست‌ خارجي‌ مستقل‌ كه‌ در عين‌ سازگاري‌ با منشور سازمان‌ ملل‌، منافع‌ ملي‌ ايران‌ را در اولويت‌ قرار دهد» بنا شده‌ بود (سياوشي‌، 1990، ص‌90).<br />
 علي‌رغم‌ اين‌كه‌ اهداف‌ سياسي‌ مزبور آشكارا ملي‌گرايانه‌ و غيرمذهبي‌ بود، با اين‌ وجود در «جبهه‌ ملي‌ دوم‌» زمينه‌ مذهبي‌ كمرنگي‌ حاكم‌ بود كه‌ آن‌ را از نخستين‌ «جبهه‌ ملي‌» متمايز مي‌كرد. در جبهه‌ ملي‌ اول‌، ملي‌گرايي‌ ليبرال‌ بارز بود، در صورتي‌ كه‌ دومي‌ با ملي‌گرايي‌ فرهنگي‌ مشخص‌ مي‌شد. اين‌ تغيير تاكيد در دو جبهه‌ ملي‌ ناشي‌ از وجود يك‌ دهه‌ شرايط‌ فعاليت‌ مخفي‌ تحت‌ سركوب‌ سياسي‌ بود. فروپاشي‌ «جبهه‌ ملي‌ اول‌» و كنترل‌ شديد دولتي‌ بر رهبران‌ باقي‌مانده‌، بر اعضاي‌ غيرمذهبي‌ جبهه‌ بيش‌ از اعضاي‌ مذهبي‌ تأثير گذاشت‌. خودمختاريِ نهادي‌ شده‌ي‌ تشيع‌، اعضاي‌ برجسته‌ مذهبي‌ را قادر ساخت‌ كه‌ مبارزه‌ مخفي‌ را در پوشش‌ فعاليت‌هاي‌ مذهبي‌ تداوم‌ دهند. علاوه‌ بر اين‌، غلبه‌ سياست‌ نوسازي‌ و دفاع‌ متعصبانه‌ دولت‌ خودكامه‌ از آن‌، نهاد تشيع‌ را وادار كرد كه‌ به‌ نوسازي‌ خود بپردازد. بنابراين‌ فرآيند مخفي‌ بازسازي‌ «جبهه‌ي‌ ملي‌ دوم‌» با فرآيند ايجاد تشيع‌ نوين‌ كه‌ مذهب‌ را با الزامات‌ زندگي‌ مدرن‌ وفق‌ داده‌ و در جستجوي‌ راه‌حل‌هايي‌ نو براي‌ مشكلات‌ كنوني‌ بود، در هم‌ تنيده‌ شد (همان‌، ص‌ 9-88). بناي‌ ملي‌گرايي‌ فرهنگي‌ نوين‌ به‌ تركيب‌ دو كرانه‌ي‌ «تجدد» و «سنت‌» در جامعه‌ ايران‌ بستگي‌ داشت‌ كه‌ اين‌ از سويي‌ تركيبي‌ بود از پاي‌بندي‌ به‌ آرمان‌هاي‌ تجدد (شامل‌ موفقيت‌ اقتصادي‌، آزادي‌ سياسي‌، استقلال‌ ملي‌ و عدالت‌ اجتماعي‌)، پذيرش‌ نهادهاي‌ مدرن‌ مانند دولت‌ غيرمذهبي‌، شهرنشيني‌ (مدنيت‌)، آموزش‌، تكنولوژي‌ و غيره‌ و از سوي‌ ديگر اِعمال‌ فرهنگ‌ بومي‌ و سنت‌ در ارتباط‌ با زنان‌ و خانواده‌.<br />
 «نهضت‌ آزادي‌ ايران‌» مهم‌ترين‌ تشكيلات‌ نوين‌ ملي‌گراي‌ فرهنگي‌ بود كه‌ روند نوين‌ را درون‌ «جبهه‌ ملي‌ دوم‌» منعكس‌ كرد. مؤسسين‌ آن‌ مهدي‌ بازرگان‌ و حجت‌الاسلام‌ محمود طالقاني‌ بودند كه‌ بعدها هر دوي‌ آنان‌ نقش‌هاي‌ مهمي‌ را در جمهوري‌ اسلامي‌ ايران‌ ايفا كردند. هدف‌ «نهضت‌ آزادي‌» ارائه‌ «اسلام‌ حقيقي‌» به‌ عنوان‌ منبع‌ الهام‌ و تشويق‌ نسل‌ جوان‌تر براي‌ جنگ‌ با استبداد داخلي‌ و سلطه‌ بيگانگان‌ بود.<br />
 قصد اصلي‌ نهضت‌آزادي‌ پل‌ زدن‌ بين‌ اسلام‌ و سياست‌ به‌ منظور تحقق‌ جامعه‌ سالمي‌ از نظر فرهنگي‌ بود (شهابي‌،1990). براي‌ اختتام‌ مطالب‌ مي‌توان‌ متذكرشد كه‌ همراهي‌ نهادخودمختار شيعه‌و ملي‌گرايي‌ بازسازي‌ شده‌ سبب‌ رشد ملي‌گرايي‌ فرهنگي‌ شد كه‌ بعدها مفهوم‌ «مدرنيته‌» را به‌ ناهمگني‌ كشاند.</p>

<p> حقوق‌ سياسي‌ زنان‌<br />
 هم‌ چنان‌ كه‌ توضيح‌ داده‌ شد، فعاليت‌هاي‌ زنان‌ در دوره‌ پس‌ از مصدق‌ بر مبارزه‌ براي‌ كسب‌ حق‌ راي‌ و شركت‌ در انتخابات‌ متمركز بود. در سال‌ 1959، مسئله‌ حقوق‌ مدني‌ زنان‌ در مجلس‌ نوزدهم‌ طرح‌ شد. روحانيون‌ شديداً با مسئله‌ مخالفت‌ كردند. خطيب‌ مشهور، عبدالقاسم‌ فلسفي‌، حق‌ راي‌ زنان‌ را تقبيح‌ كرد و آيت‌الله‌ بروجردي‌، اقبال‌، نخست‌وزير وقت‌ را در قم‌ به‌ حضور پذيرفت‌ و برنامه‌ دولت‌ در برگزاري‌ راه‌پيمايي‌ روز زن‌ در تهران‌ را وتو كرد (اخوي‌، 1980،ص‌ 95). به‌جاي‌ آن‌ راه‌پيمايي‌، دولت‌ از زنان‌ خواست‌ تا تحت‌ نظارت‌ «حزب‌ مردم‌» حلقه‌هاي‌ گل‌ نثار قبر رضاشاه‌ كنند. (بايندر، 1962، ص‌ 198). لغو راه‌پيمايي‌ خياباني‌ كه‌ از سوي‌ اتحاديه‌ سازمان‌هاي‌ زنان‌ درخواست‌ شده‌ بود، با درج‌ نامه‌هايي‌ كه‌ درباره‌ اين‌ رويداد بين‌ دو روحاني‌ برجسته‌ و «شوراي‌ زنان‌» رد و بدل‌ شده‌ بود، در مطبوعات‌ انعكاس‌ يافت‌ (همان‌). در پي‌ آن‌، موضوع‌ حقوق‌ سياسي‌ زنان‌ ـ البته‌ نه‌ براي‌ مدتي‌ طولاني‌ ـ از مذاكرات‌ پارلماني‌ مجلس‌ حذف‌ شد. در سال‌هاي‌ آزادي‌خواهي‌ سياسي‌ نسبي‌ 3-1960، موضوع‌ حق‌ راي‌ زنان‌ يك‌بار ديگر آغازگر مجادله‌ بين‌ دولت‌ و مخالفين‌ جنبش‌ زنان‌ شد؛ مجادلاتي‌ كه‌ نقش‌ مهمي‌ را در پيشبرد اين‌ موضوع‌ به‌ عهده‌ داشت‌. در پيشبرد سياست‌ دولتي‌ در مورد تحقق‌ حقوق‌ مدني‌ زنان‌، حداقل‌ سه‌ دسته‌ ملاحظات‌ نقش‌ داشتند: ملاحظات‌ مربوط‌ به‌ شاه‌، زنان‌ و نخست‌وزير. در دوره‌ نخست‌وزيري‌ اميني‌، اين‌ ملاحظات‌ با يكديگر برخوردي‌ نداشتند. زماني‌ كه‌ زنان‌ براي‌ كسب‌ حقوق‌ مدني‌ به‌ سخنراني‌ و تبليغات‌ پرداختند، شاه‌ به‌ تصميمي‌ برانگيخته‌ نشد و نخست‌وزير علناً به‌ مخالفت‌ با آن‌ پرداخت‌. موضع‌ اميني‌ در راستاي‌ سياست‌ او مبتني‌ بر جلب‌ نظر اپوزيسيون‌ ملي‌گرا و مذهبي‌ بود. علي‌رغم‌ اين‌كه‌ اميني‌ برخاسته‌ از خانواده‌اي‌ مشروطه‌خواه‌ با اعتقادات‌ ملي‌گرايانه‌ ليبرالي‌ بود ولي‌ در بين‌ اپوزيسيون‌ به‌ دليل‌ طرفداري‌ از امريكا و پذيرش‌ پست‌هاي‌ دولتي‌ در گذشته‌ محبوبيت‌ چنداني‌ نداشت‌ (كدي‌، 1981، ص‌ 155). او با جبهه‌ ملي‌ همكاري‌ نداشت‌ ولي‌ براي‌ دوام‌ نخست‌وزيري‌اش‌ به‌ آن‌ نياز داشت‌. او ترجيح‌ داد كه‌ بعداً هيچ‌گونه‌ ائتلافي‌ بين‌ اپوزيسيون‌ ملي‌گرا و مذهبي‌ به‌ دليل‌ حمايت‌ او از حق‌ راي‌ زنان‌ به‌ وجود نيايد. در آوريل‌ 1962 (1341)، اميني‌ به‌ گروهي‌ از خبرنگاران‌ امريكايي‌ اعلام‌ كرد كه‌ «زنان‌ ايراني‌ بايد توجه‌ و تلاش‌ خود را به‌ فعاليت‌هاي‌ اجتماعي‌ و خيريه‌ معطوف‌ كنند» ( Iran Almanac ، 1963، ص‌ 410). در ماه‌ مه‌ 1962 (1341)، اميني‌ در سخناني‌ عليه‌ حق‌ راي‌ زنان‌، در جشن‌ فارغ‌التحصيلي‌ كالج‌ مددكاري‌ اجتماعي‌ چنين‌ گفت‌:<br />
 «ما كارمندان‌ دولتي‌ بسياري‌ داريم‌ كه‌ فاسد و متقلب‌ شده‌اند كه‌ اين‌ ناشي‌ از فشار همسران‌شان‌ (زنانشان‌) براي‌ حفظ‌ استانداردهاي‌ اجتماعي‌ مشابه‌ همسايگان‌ ثروتمند خود مي‌باشد... اگر زنان‌ ايراني‌ فقط‌ در كسب‌ حقوق‌ سياسي‌ پافشاري‌ نكنند و به‌ حقوق‌ اجتماعي‌ خود توجه‌ كنند، داراي‌ حقوق‌ سياسي‌ هم‌ خواهند شد كه‌ به‌ هر صورت‌ در شرايط‌ فعلي‌ در درجه‌ دوم‌ اهميت‌ قرار دارد... در امريكا جايي‌ كه‌ زنان‌ شلوار مي‌پوشند، مردها توسط‌ زنانشان‌ تحت‌ فشارند و طول‌ عمر آنان‌ كاهش‌ مي‌يابد و شوهران‌ زودتر از زنانشان‌ مي‌ميرند... در ايران‌ وضعيت‌ خيلي‌ متفاوتي‌ حاكم‌ نيست‌... من‌ شخصاً از اين‌ مسئله‌ در رنجم‌» (همان‌، 1963، ص‌ 11-410). در همين‌ ماه‌، خانمي‌ اصفهاني‌ به‌ نام‌ حكيمي‌ با استفاده‌ از قانون‌ جديد انتخابات‌ شهرداري‌ كه‌ اخيراً از تصويب‌ مجلس‌ گذشته‌ بود و در آن‌ زنان‌ و غيرمسلمانان‌ مستقيماً از شركت‌ در انتخابات‌ منع‌ نشده‌ بودند، خود را براي‌ انتخابات‌ مجلس‌ شوراي‌ شهر اصفهان‌ كانديد كرد. «شوراي‌ عالي‌ جمعيت‌ زنان‌» طي‌ نامه‌اي‌ به‌ اميني‌ خواستار شد كه‌ او به‌ مقامات‌ مربوطه‌ نسبت‌ به‌ حصول‌ اطمينان‌ از وجود تمامي‌ امكانات‌ براي‌ خانم‌ حكيمي‌ در مبارزه‌ي‌ انتخاباتي‌اش‌ براي‌ شوراي‌ شهر دستورات‌ لازم‌ را صادر كند. در اين‌ نامه‌ تأكيد شده‌ بود كه‌ «قانون‌ جديد انتخابات‌ شهرداري‌ به‌ طور خاص‌ از شركت‌ زنان‌ در انتخابات‌ جلوگيري‌ به‌عمل‌ نمي‌آورد. چرا كه‌ يك‌ شهر مثل‌ يك‌ خانواده‌ بزرگ‌ است‌ كه‌ از نظر پاكيزگي‌ و امور معنوي‌ آن‌، زنان‌ سهمي‌ بيش‌ از مردان‌ دارند... همه‌ اين‌ها دقيقاً در زمره‌ همان‌ خدمات‌ اجتماعي‌ است‌ كه‌ جنابعالي‌ در سخنراني‌هاي‌ خود مكرراً به‌ آن‌ اشاره‌ كرده‌ايد» (همان‌).<br />
 از سوي‌ ديگر شاه‌ مشاركت‌ سياسي‌ زنان‌ را در راستاي‌ برنامه‌ «نوسازي‌» خود مي‌ديد؛ ضمن‌ اين‌كه‌ اين‌ مشاركت‌ نتيجه‌ منطقي‌ مشاركت‌ زنان‌ در اجتماع‌ نيز بود. با اين‌ وجود او از اين‌ كه‌ بر چنين‌ مسئله‌اي‌ اصرار ورزد راضي‌ نبود. چرا كه‌ دراين‌ مرحله‌ او در همان‌ موقعيتي‌ نبود كه‌ هم‌چون‌ پدرش‌ هنگامي‌ كه‌ كشف‌ حجاب‌ و ديگر سياست‌هاي‌ مربوط‌ به‌ زنان‌ را آغاز كرد، بر جنبش‌ زنان‌ نظارت‌ و كنترل‌ داشته‌ باشد. روش‌ اصلاحات‌ جنسيتي‌ حكومت‌ پهلوي‌ اساساً بر الگوي‌ پدرشاهي‌ خانوادگي‌ استوار بود. يعني‌ فرض‌ گرفته‌ مي‌شد پدر كنترل‌ و ابتكار عمل‌ تام‌ در مورد حقوق‌ و مسئوليت‌هاي‌ زنان‌ در خانواده‌ را به‌ عهده‌ دارد. هر دو شاه‌ پهلوي‌ نيز خود را از همين‌ منظر برانداز مي‌كردند: به‌ عنوان‌ پدر ملت‌ كه‌ مي‌بايد كنترل‌ كامل‌ بر زنان‌ ملت‌ داشته‌ باشند. زنان‌ ملت‌ نيز مشابه‌ با وضع‌ زنان‌ در خانواده‌ مجاز نبودند كه‌ به‌ واسطه‌ وجود نگراني‌ از آن‌چه‌ كه‌ ناشناخته‌ها ممكن‌ بود برايشان‌ به‌وجود آورد، مستقلاً عمل‌ كنند و ابتكار عمل‌ را به‌دست‌ گيرند (نجم‌آبادي‌، 1991، ص‌ 61). بنابراين‌ پيش‌ شرط‌ اصلاحات‌ در مورد حقوق‌ سياسي‌ زنان‌ حفظ‌ نظارت‌ شاه‌ بر جنبش‌ زنان‌ بود. «اتحاديه‌ سازمان‌هاي‌ زنان‌ ايراني‌» در 1961 منحل‌ شد و به‌جاي‌ آن‌ «شوراي‌ عالي‌ جمعيت‌ زنان‌ ايران‌» به‌ رياست‌ خواهر دوقلوي‌ شاه‌، شاهزاده‌ اشرف‌ تأسيس‌ شد. يك‌بار ديگر، جنبش‌ زنان‌ زير نظر خانواده‌ سلطنتي‌ قرار گرفت‌ و پس‌ از اين‌كه‌ نخست‌وزير خودراي‌، علي‌ اميني‌ از پست‌ خود بركنار شد، با همگوني‌ هر چه‌ بيشتر در سياست‌ دولتي‌، شاه‌ توانست‌ ابتكار عمل‌ را به‌دست‌ گرفته‌ و براي‌ حقوق‌ سياسي‌ زنان‌ امتيازاتي‌ قايل‌ شود. يك‌ سري‌ رويدادهايي‌ كه‌ نتيجه‌ سركوب‌ خشونت‌بار مخالفين‌ بود، سرانجام‌ به‌ كسب‌ حقوق‌ مدني‌ زنان‌ انجاميد. اين‌ امر از سوي‌ نخست‌ وزير جديد اسدالله‌ علم‌ كه‌ در جولاي‌ 1962 (1341) جانشين‌ اميني‌ شد، آغاز گرديد. او اعلام‌ كرد كه‌ انتخابات‌ محلي‌ بر اساس‌ قانون‌ جديد كه‌ شامل‌ ممنوعيت‌ مشاركت‌ زنان‌ نيست‌ برگزار خواهد شد. روحانيون‌ انتقاد خود از دولت‌ را تشديد كردند ( SJR ، 1978، ص‌ 24-319). آيت‌الله‌ خميني‌ ضمن‌ تلگرام‌ مفصلي‌ به‌ علم‌، به‌ او به‌خاطر ناديده‌ گرفتن‌ نصايح‌ روحانيون‌ هشدار داد. شايعاتي‌ پخش‌ شد مبني‌ بر اين‌كه‌ زنان‌ براي‌ خدمت‌ در ارتش‌ فرا خوانده‌ خواهند شد و تاكنون‌ هم‌ دختران‌ جوان‌ به‌ سربازخانه‌ها برده‌ شده‌اند (فلور، 1983، ص‌84). آيت‌الله‌ خوانساري‌ اظهار داشت‌ كه‌ «دخالت‌ زنان‌ در موضوعات‌ اجتماعي‌، از آن‌جايي‌ كه‌ آنان‌ را درگير فساد و تباهي‌ مي‌كند، عليه‌ خواست‌ خداست‌...» (همان‌، ص‌ 89). مخالفت‌ روحانيون‌ با قانون‌ جديد انتخابات‌ از سوي‌ «جبهه‌ ملي‌ دوم‌» كه‌ مخالفت‌ خود با شاه‌ را با درخواست‌ انتخابات‌ آزاد و عادلانه‌ مجدداً اعلام‌ و به‌ پيش‌نويس‌ قانون‌ انتخاباتي‌ قبل‌ از برگزاري‌ انتخابات‌ آزاد مجلس‌ اعتراض‌ داشتند، مورد حمايت‌ قرار گرفت‌. ولي‌ پشتيباني‌ بعضي‌ جناح‌هاي‌ «جبهه‌ ملي‌» فقط‌ به‌ مخالفت‌ روحانيون‌ با اعطاي‌ حقوق‌ مدني‌ به‌ زنان‌ محدود بود. «نهضت‌ آزادي‌» اطلاعيه‌اي‌ در حمايت‌ از مخالفت‌ روحانيون‌ با لايحه‌ انتخاباتي‌ انتشار داد. اين‌ اطلاعيه‌ دو هدف‌ را دنبال‌ مي‌كرد، يكي‌ دعوت‌ روحانيون‌ به‌ ميانه‌روي‌ در مورد مسئله‌ اعطاي‌ حقوق‌ مدني‌ به‌ زنان‌ و ديگري‌ تلاش‌ براي‌ جلوگيري‌ از روي‌ آوردن‌ مخالفان‌ شاه‌ به‌ تعصب‌ و ارتجاع‌. «نهضت‌ آزادي‌» اعلام‌ كرد تبليغات‌ دولت‌ عليه‌ روحانيون‌ در مورد موضعي‌ كه‌ آنان‌ نسبت‌ به‌ اعطاي‌ حقوق‌ مدني‌ به‌ زنان‌ اتخاذ كرده‌اند، سبب‌ سوء تفاهم‌ شده‌ و سعي‌ در رفع‌ اين‌ سوء تفاهم‌ كرد: «نهضت‌ آزادي‌ ايران‌ موظف‌ است‌ توضيحات‌ زير را به‌ منظور رفع‌ سوء تفاهم‌ به‌وجود آمده‌ توسط‌ دولت‌ در اذهان‌ جوانان‌ ايراني‌ و بيگانگان‌ در مورد تعارض‌ شريعت‌ و استقلال‌ ارائه‌ دهد:<br />
 1ـ آن‌چه‌ كه‌ علما و اكثر ملت‌ مسلمان‌ خواهانند، جلوگيري‌ از آزادي‌ و حقوق‌ افراد ملت‌ چه‌ مرد و چه‌ زن‌ نيست‌. آن‌چه‌ كه‌ همه‌ ما مي‌خواهيم‌، حكومتي‌ پارلماني‌، دولتي‌ قانوني‌ و حفظ‌ حقوق‌ و آزادي‌هاي‌ قانوني‌ و عقلاني‌ است‌. 2ـ اسلام‌ و علماي‌ اسلام‌ عليه‌ حقوق‌ و ارزش‌هاي‌ زنان‌ نيستند. اسلام‌ نخستين‌ ديني‌ بود كه‌ به‌ زنان‌ حقوق‌ اقتصادي‌ اعطا كرد و زنان‌ و مردان‌ را يكسان‌ و مكمل‌ يكديگر برشمرد. 3ـ بعيد است‌ كه‌ علما زنان‌ را برده‌ و زيردست‌ مرد تصور كنند. برعكس‌، زنان‌ در اداره‌ امور اقتصادي‌ خودمختارند. ولي‌ علما آگاهند كه‌ در ماهيت‌ اين‌ دولت‌ نيست‌ كه‌ در خدمت‌ گروه‌هاي‌ اجتماعي‌ بوده‌ و زنان‌ را به‌ خود واگذارد. علما مخالف‌ نيات‌ مخفيانه‌ دولت‌ هستند. علما نگرانند كه‌ هدف‌ دولت‌ شكستن‌ قلمرو اسلام‌ و مشروطيت‌ از طريق‌ كشاندن‌ زنان‌ به‌ هرج‌ومرج‌ سياست‌ و بي‌شرمي‌ و افترازني‌ آن‌ باشد. اهداف‌ دولت‌ بازداشتن‌ زنان‌ از انجام‌ وظايف‌ طبيعي‌ خود و ايجاد تناقضاتي‌ در محيط‌ گرم‌ خانواده‌ است‌. در غير اين‌ صورت‌ اگر مطمئناً تصور مي‌شد كه‌ نيات‌ دولت‌ در راستاي‌ از بين‌ بردن‌ انحطاط‌ اخلاقي‌ باشد، چه‌ كسي‌ مي‌خواهد خواهران‌ مسلمان‌ را از داشتن‌ حق‌ آزادي‌ بيان‌ و دفاع‌ از خود، در عين‌ انجام‌ وظايف‌ طبيعي‌شان‌ كه‌ شريعت‌، عقل‌ و طبيعت‌ به‌ آنان‌ اعطا كرده‌ باز بدارد؟» (نهضت‌ آزادي‌، 1983، ص‌ 8-177).<br />
 پس‌ از برگزاري‌ تظاهراتي‌ به‌ رهبري‌ روحانيت‌، در دسامبر 1962 (1341)، علم‌ لغو قانون‌ جديد انتخابات‌ را اعلام‌ كرد (پازارگاد، 1966، ص‌309). در 10 دسامبر 1962 (19 آذر 1341)، «جمعيت‌ زنان‌ حقوقدان‌» در بيانيه‌اي‌ به‌ مناسبت‌ روز حقوق‌ بشر، عقب‌نشيني‌ دولت‌ را مورد اعتراض‌ قرار داد:<br />
 «هر زمان‌ در اين‌ كشور صحبت‌ از پيشرفت‌ است‌، محافل‌ خاصي‌ تلاش‌ مي‌كنند تا اين‌ پيشرفت‌ شامل‌ حال‌ نيمي‌ از جمعيت‌ يعني‌ زنان‌ نشود... ما به‌ مسلمان‌ بودن‌ خود افتخار مي‌كنيم‌. اسلام‌ دين‌ دليل‌ و منطق‌ است‌. امروزه‌ در جهان‌ اسلام‌، بسياري‌ از كشورهاي‌ اسلامي‌ حق‌ راي‌ به‌ زنان‌ كشور خود داده‌اند و هيچ‌گونه‌ مباحثه‌ قبلي‌ در اين‌ مورد انجام‌ نشده‌... سياست‌ عوام‌فريبي‌ نبايد به‌ دولت‌ فشار آورد تا با بازپس‌گيري‌ قانون‌ انتخابات‌ محلي‌ عليه‌ منافع‌ كشور عمل‌ كند... دولت‌ نه‌ تنها بايد با تكرار و تصريح‌ قانون‌ بلكه‌ با الغاي‌ بخش‌ 1 ماده‌ 10 و بخش‌ 2 ماده‌ 13 قانون‌ انتخابات‌ مجلس‌ كه‌ زنان‌ را از شركت‌ در انتخابات‌ محروم‌ مي‌كند كار نادرست‌ خود را جبران‌ كند... عمل‌ دولت‌ در تاييد قانون‌ انتخابات‌ محلي‌ عملي‌ بي‌سابقه‌ و عجيب‌ نبود بلكه‌ لغو آن‌ به‌ عنوان‌ كاري‌ بي‌سابقه‌ از سوي‌ آيندگان‌ محكوم‌ خواهد شد. آيا دولت‌ از قرباني‌ كردن‌ نيمي‌ از جمعيت‌ كشور به‌ خاطر يك‌ مصلحت‌انديشي‌ سياسي‌ شرمنده‌ نيست‌؟» ( Iran Almanac ، 1963، ص‌ 411).<br />
 در 7 ژانويه‌ 1963 (17 دي‌ 1341)، اعضاي‌ «شوراي‌ عالي‌ جمعيت‌ زنان‌» جشن‌ سالگرد كشف‌ حجاب‌ اجباري‌ طبق‌ قانون‌ 1935 (1313) را تحريم‌ كردند و به‌ جاي‌ آن‌ به‌ عنوان‌ اعتراض‌ عليه‌ لغو قانون‌ جديد انتخابات‌ در كاخ‌ نخست‌وزيري‌ تحصن‌ كردند و خطاب‌ به‌ نخست‌وزير بيانيه‌اي‌ با اين‌ مضمون‌ صادر كردند كه‌ «نظر به‌ تداوم‌ انكار حقوق‌ مشروع‌ زنان‌ و خصوصاً شكست‌ دولت‌ در برگزاري‌ انتخابات‌ محلي‌ كه‌ در آن‌ حق‌ راي‌ به‌ زنان‌ داده‌ شده‌ بود، «جمعيت‌ زنان‌ ايران‌» به‌ عموم‌ مردان‌ و زنان‌ پيشنهاد مي‌كند كه‌ به‌ نشانه‌ اعتراض‌، جشن‌ 7 ژانويه‌ (17 دي‌) برگزار نشود» (بامداد، 1977، ص‌ 117).<br />
 در 9 ژانويه‌ (19 دي‌ 1341)، شاه‌ برنامه‌ اصلاحات‌ شش‌ ماده‌اي‌ خود شامل‌ حق‌ راي‌ زنان‌ را آغاز كرد. اين‌ برنامه‌ در كنگره‌ روستاييان‌ با شركت‌ 35000 روستايي‌ از سراسر ايران‌ كه‌ در آن‌ از جمله‌ براي‌ نخستين‌ بار زني‌ كرد به‌ نام‌ ماه‌سلطان‌ شركت‌ داشت‌، اعلام‌ شد. اين‌ برنامه‌ شش‌ ماده‌اي‌ تحت‌ عنوان‌ انقلاب‌ سفيد به‌ رفراندم‌ گذاشته‌ شد. در 22 ژانويه‌ (2 بهمن‌ 1341) تظاهرات‌ وسيعي‌ توسط‌ مخالفين‌ عليه‌ اين‌ برنامه‌ شش‌ ماده‌اي‌ برگزار گرديد. روحانيون‌ آن‌ را تقبيح‌ كردند و رفراندم‌ را ضد مشروطيت‌ و به‌ عنوان‌ گزينه‌ي‌ «شريعت‌» نامربوط‌ دانستند. اعتصاب‌ يك‌ روزه‌ در تاريخ‌ 23 ژانويه‌ (3 بهمن‌ 1341) توسط‌ معلمان‌ و مديران‌ زن‌ برگزار شد. اينان‌ كساني‌ بودند كه‌ تمام‌ روز را به‌ توزيع‌ تراكت‌ و اعلاميه‌ در مدارس‌ دخترانه‌ گذراندند و از زنان‌ خواستند كه‌ از حق‌ راي‌ زنان‌ حمايت‌ كرده‌ و اجازه‌ ندهند زنان‌ در حد جنايت‌كاران‌ و بيگانگان‌ كه‌ از حق‌ راي‌ برخوردار نيستند، قرار گيرند (پازارگاد، 1966، ص‌ 13-312). روز بعد روزنامه‌ اطلاعات‌ گزارش‌ داد كه‌: «ديروز منشي‌ها، پرستارها، مهمانداران‌ هواپيما، متصديان‌ پذيرش‌، تايپيست‌ها، معلمان‌، پزشكان‌، متصديان‌ تلگراف‌ و ساير زنان‌ كارمند و دواير اداري‌ از فراخواني‌ سازمان‌هاي‌ خود براي‌ برگزاري‌ اعتصاب‌ با هدف‌ نشان‌ دادن‌ ارزش‌ زنان‌ در جامعه‌ مدرن‌ پيروي‌ كردند. اعتصاب‌ آنان‌ در اكثر ادارات‌ به‌ جز بيمارستان‌ها و وزارت‌ پست‌ يعني‌ اموري‌ كه‌ منجر به‌ فلج‌ شدن‌ ارائه‌ خدمات‌ ضروري‌ مي‌شد برگزار گرديد. در مدارس‌ نيز معلمان‌ زن‌ سر كلاس‌هاي‌ درس‌ حاضر شده‌ اما به‌ جاي‌ تدريس‌ در مورد حقوق‌ زنان‌ صحبت‌ كردند» ( Iran Almanac ، 1963، ص‌411).<br />
 در 24 ژانويه‌ (4 بهمن‌ 1341)، شاه‌ براي‌ تقسيم‌ اراضي‌ خود به‌ قم‌ رفت‌. او ضمن‌ سخنراني‌ در صحن‌ حضرت‌ معصومه‌ ابراز داشت‌ كه‌ «امروز ماسك‌ها برداشته‌ شد و چهره‌هاي‌ حقيقي‌ ارتجاع‌ سياه‌ و خرابكاري‌ سرخ‌ نمايان‌ مي‌شود... من‌ اين‌ ارتجاع‌ سياه‌ را كه‌ آرمانش‌ رژيم‌ ناصر در مصر است‌ با 15000 زنداني‌ سياسي‌ و بدون‌ مجلس‌، موهن‌ مي‌دانم‌» (پازارگاد، 1966، ص‌ 313). همان‌ روز بيست‌ و دو نفر از رهبران‌ جبهه‌ ملي‌، سه‌ روحاني‌ و تعدادي‌ دانشجو دستگير شدند. سرانجام‌ رفراندم‌ در 26 ژانويه‌ (6 بهمن‌ 1341) برگزار شد و زنان‌ اجازه‌ يافتند در انتخابات‌ شركت‌ كنند. در فوريه‌ رژيم‌ اعلام‌ كرد كه‌ اكثريت‌ ملت‌ طرفدار انقلاب‌ سفيد هستند. اعضاي‌ جمعيت‌هاي‌ زنان‌ به‌ سوي‌ كاخ‌ مرمر راه‌پيمايي‌ كردند و در آن‌جا شاه‌ به‌ ايراد سخنراني‌ پرداخت‌ و گفت‌: «انقلاب‌ ما بدون‌ رهايي‌ كامل‌ زنان‌ كامل‌ نبود و حالا با اين‌ انقلاب‌ ما از عقب‌ماندگي‌ وحشتناك‌ جهش‌ بلندي‌ به‌ سوي‌ جوامع‌ متمدن‌ قرن‌ بيستم‌ برداشتيم‌. با اعطاي‌ حق‌ راي‌ به‌ زنان‌ آخرين‌ لكه‌ ننگ‌ را از جامعه‌ خود زدوديم‌ و آخرين‌ زنجير را پاره‌ كرديم‌» (همان‌).<br />
 در سوم‌ مارس‌ 1963 (12 اسفند 1341)، دولت‌ فرماني‌ مبني‌ بر به‌ رسميت‌ شناختن‌ حق‌ راي‌ زنان‌ صادر كرد و اعلام‌ كرد ماده‌ 13 قانون‌ انتخابات‌ كه‌ مانع‌ راي‌ زنان‌ بود لغو شده‌ و واژه‌ «مرد» از ماده‌هاي‌ 6 و 9 قانون‌ انتخابات‌ به‌ منظور همسويي‌ با روح‌ مشروطه‌ حذف‌ خواهد شد (بامداد، 1977، ص‌120).<br />
 بعداً در ماه‌ مارس‌، «جمعيت‌ زنان‌ حقوقدان‌» اصرار كرد كه‌ دولت‌ بايد در خصوص‌ اصلاحات‌ ارضي‌ خود را ملزم‌ به‌ تامين‌ حقوق‌ يكسان‌ براي‌ زنان‌ كند (بگلي‌، 1971، ص‌ 53). در 25 مارس‌ (5 فروردين‌ 1342) وزير كشاورزي‌ اعلام‌ كرد كه‌ زنان‌ داراي‌ حق‌ مالكيت‌ يكسان‌ (با مردان‌) هستند (پازارگاد، 1966، ص‌ 315). به‌علاوه‌، وزير دادگستري‌ در مصاحبه‌اي‌ با گزارش‌گر روزنامه‌ اطلاعات‌ گفت‌، از آن‌جا كه‌ زنان‌ به‌ حقوق‌ سياسي‌ دست‌ يافته‌اند «من‌ مي‌توانم‌ بگويم‌ ديگر براي‌ زنان‌ مانعي‌ در راه‌ تصدي‌ پست‌ قضاوت‌ در كشور وجود ندارد» ( Iran Almanac ، 1963، ص‌ 413). با اين‌ وجود درهاي‌ قضاوت‌ تا سال‌ 1968 بر روي‌ زنان‌ گشوده‌ نشد. تنش‌ بين‌ دولت‌ و مخالفين‌ در اين‌ مرحله‌ فروكش‌ كرد. ولي‌ در ژوئن‌ 1963 (خرداد 1342)، در ماه‌ محرم‌ هزاران‌ روحاني‌، مغازه‌دار، كارمندان‌ ادارات‌، معلمان‌ و دانشجويان‌ در پاسخ‌ به‌ فراخواني‌ آيت‌الله‌ خميني‌ براي‌ تقبيح‌ انقلاب‌ سفيد به‌ خيابان‌ها ريختند. آيت‌الله‌ خميني‌ در سخنراني‌ 3 ژوئن‌ به‌ خاطر تضعيف‌ اعتقادات‌ اسلامي‌، تسليم‌ شدن‌ به‌ بيگانگان‌، گسترش‌ فساد و نقض‌ مشروطيت‌ به‌ شاه‌ حمله‌ كرد. در پنجم‌ ژوئن‌، دستگيري‌ او منجر به‌ تظاهرات‌ بعدي‌ و برخوردهاي‌ شديد با پليس‌ شد. پس‌ از سه‌ روز تظاهرات‌ كه‌ به‌ كشته‌ و مجروح‌ شدن‌ بسياري‌ انجاميد سرانجام‌ دولت‌ كنترل‌ امور را به‌دست‌ گرفت‌. رهبران‌ جبهه‌ ملي‌ دستگير شدند، سپس‌ آيت‌الله‌ خميني‌ به‌ تركيه‌ تبعيد و از آن‌جا رهسپار عراق‌ شد و تا سال‌ 1978 در آن‌جا اقامت‌ كرد.<br />
 سرانجام‌ انتخابات‌ مجلس‌ بيست‌ و يكم‌ در سپتامبر 1963 (1342) برگزار شد. براي‌ نخستين‌ بار زنان‌ در راي‌ دادن‌ و كانديدا شدن‌ شركت‌ كردند. شش‌ زن‌ وارد مجلس‌ شدند. دو زن‌ نيز توسط‌ شاه‌ به‌ عضويت‌ مجلس‌ سنا منصوب‌ شدند. اين‌ بار نيز آن‌چه‌ كه‌ دولت‌هاي‌ منتخب‌ ملي‌گراي‌ ليبرال‌ نتوانستند در مورد حقوق‌ زنان‌ انجام‌ دهند، با اقدام‌ دلبخواه‌ يك‌ حاكم‌ مستبد انجام‌ شد.  </p>

<p></p>

<p> منابع‌ :<br />
 1ـ ابراهاميان‌، يرواند (1982) :<br />
 ". Princeton : Princeton University Press. Iran Between Two Revolutions "<br />
 اين‌ كتاب‌ با نام‌ « ايران‌ بين‌ دو انقلاب‌ » به‌ فارسي‌ ترجمه‌ شده‌ است‌.<br />
 2ـ افشار، ايرج‌ (1979):  «مصدق‌ و مسائل‌ حقوق‌ و سياست‌» . تهران‌. انتشارات‌ زمينه‌. 1358.<br />
 3ـ الگار، حامد (1980):<br />
 "Ayatollah Khomeini : The Embadiment of a Tradition" In K. Siddiqui (ed.): <br />
 The Islamic Revolution in Iran <br />
 4ـ ابراهيمي‌، ايراندخت‌ (1967):  «انقلاب‌ اكتبر و ايران‌» . نيويورك‌، انتشارات‌ فانوس‌، 1352.<br />
 5ـ فدائيان‌ اسلام‌ (1950):  «راهنماي‌ حقايق‌» ، قم‌، 1339.<br />
 Religion in Iranian Nationalism: The Study of The Fadaiyan-i Islam.  In Adele K. Ferdous (1967) :<br />
 Ph. D. Dissertation. Indiana University.<br />
 6ـ گلبن‌، محمد (1975):  نقد و سياحت‌: مجموعه‌ مقالات‌ و تقريرات‌ فاطمه‌ سياح‌» تهران‌، انتشارات‌ توس‌، 1354.<br />
 7ـ هاليدي‌، فرد (1979):<br />
 . Harmondswarth: Penguin Books. Iran: Dictatorship and Development<br />
 اين‌ كتاب‌ با نام‌  «ايران‌: ديكتاتوري‌ و توسعه‌»  به‌ فارسي‌ ترجمه‌ شده‌ است‌.<br />
 8 ـ  «اسناد تاريخي‌ جنبش‌ كارگري‌ سوسيال‌ دموكراسي‌ و كمونيستي‌ ايران‌»<br />
 Historical Documents (1974-9):<br />
 ايتاليا، مزدك‌، 1358. تهران‌: علم‌، 1358.<br />
 9ـ كدي‌، نيكي‌ (1981) :<br />
 . New Haven and London: Yale University Pree. "Roots of Revolution"  Keddi, Nikki,<br />
 اين‌ كتاب‌ با نام‌  «ريشه‌هاي‌ انقلاب‌ ايران‌»  به‌ فارسي‌ ترجمه‌ شده‌ است‌.<br />
 10ـ محبي‌، منوچهر خدايار (1946):  «شريك‌ مرد» . تهران‌. 1325.<br />
 11ـ كامبخش‌، عبدالصمد (1972):  «نظري‌ به‌ جنبش‌ كارگري‌ و كمونيستي‌ در ايران‌»  انتشارات‌ حزب‌ توده‌ ايران‌، 1351.<br />
 12ـ صديق‌، جواد (1973):  «مليت‌ و انقلاب‌ در ايران‌» ، نيويورك‌، انتشارات‌ فانوس‌، 1352.<br />
 13ـ شيخ‌الاسلامي‌، پري‌ (1972):  «زنان‌ روزنامه‌نگار و انديشمند ايران‌» . تهران‌. 1351.<br />
 14ـ سياوشي‌، سوزان‌ (1990):<br />
 . Boulder: West view Press "Liberal Nationalism in Iran: The Failure of a Movement"<br />
 15ـ حزب‌توده‌ (1944): 24 مرداد. تهران‌. 1323.<br />
 "Parliamentary Proceedings of the Fourteenth Majles"  "Proposals for a New Electoral Law" In<br />
 16ـ وودسمال‌، روت‌ (1960)<br />
 Washington D.c. : The Middle East Institute.  "Women and the New East"  Woodsmall, Rutt,<br />
 17ـ يانكاچنا (1959):<br />
 . no. 7. "Central Asian Review"  Yankachena, M. "The Feminist Movement in Persia" (in Russian). In</p>

<p>18- احمدي‌، اشرف‌ (1964):تهران‌: شوراي‌ مركزي‌<br />
 "Twelve Jears in Constructing a new Iran: 1953-1964".<br />
 19-  اخوي‌، شاهرخ‌ (1980):<br />
 "Religion and Politics in Contemporary Iran: Clergy-State Relations in The Albany: State University of New York Press.  Pahlavi Period".<br />
 20-  بگلي‌ (1971): <br />
 Bagley, E.R.C: "The Iranian Family Protection Law of 1967: A Milestane in The<br />
 .Edinburgh University Press. Iran and Islam" Advance of Women's Rights'. In C.E. Boswarth (ed.): "<br />
 21 - بامداد، بدرالملوك‌ (1977):<br />
 Edited and  "From Darkness into Light : Women's Emancipation in Iran"<br />
 Translated by F.R.C. Bagley. New York" Expasition Press.<br />
 22 - بايندر، لئونارد (1962):<br />
 :" Iran: Political Development in a Changing Society." Binder, Leonard<br />
 Berkley: University of California Press.<br />
 23 - شهابي‌، هوشنگ‌ (1990):<br />
 :"The Liberation Movment of  Iranian Politics and Religious Modernism"<br />
 London: I.B. Tauris.  Iran Under the Shah and Khomeini."<br />
 24 - فرمانفرمائيان‌، ستّاره‌ (1992):<br />
 New York" Crown Publishers.  "Dauther of Persia".<br />
 25 -  فلور، ويلم‌ (1983):<br />
 Floor, Willem M.: The Revolutionary Character of the Ulama: Wishful Thinking<br />
 "Religion and Politics in Iran".  or Reality? In N. Keddi (ed.):<br />
 26 -  تهران‌.<br />
 Book of Facts (1962-77): Echo of Iran  Iran Almanac:<br />
27 - نهضت‌ آزادي‌ ايران‌ (1983):  اسناد نهضت‌ آزادي‌ ايران‌: 1344-1340 ، 2 جلد، تهران‌، نهضت‌ آزادي‌، 1361.<br />
 28 - نجم‌آبادي‌، افسانه‌ (1991):<br />
    "Hazards of Modernity and Morality: Women, State and Ideology in<br />
 "Women, Islam and State". Contemporary Iran". In D. kandijati (ed.):<br />
29 -  S.J.R (1978):  «بررسي‌ و تحليل‌ نهضت‌ امام‌ خميني‌»  .تهران‌، نشر احرار، 1357.</p>

<p></p>

<p><strong>بخش دوم : خلاصه ای از فصل «زنان و عصر نوسازی» / ترجمه فیروزه مهاجر</strong></p>

<p>دوران پس از سال 1963 دارای شماری ویژگی ها بود. این دوره شاهد نوسازی دولت و حرکت به سوی تصویر "تمدن بزرگ" بود، تصویری که دولت با عطف به امپراتوری باستانی پارس بازسازی کرد. این فرایند نوسازی با سرکوب سیاسی همراه بود. نوسازی دولت همچنین ارتباط نزدیک با غربی شدن داشت و از سوی سیاست خارجی امریکا و وسائل ارتباط جمعی غربی قویاً حمایت می شد<br />
 ] ...[<br />
ایدئولوژی "تمدن بزرگ" شامل بعدی جنسیتی نیز می شد. خانواده سلطنتی به عنوان الگوی آرمانی خانواده در ایران مطرح شد. شاه در مقام مرد ایرانی آرمانی قدرتمند، واجد مردانگی، قاطع، اخلاقی، حمایت گر و رئیس بلامنازع خانواده و ملتش بود. او معتقد به مشارکت زنان در جامعه بود، اما زنانی را "که سعی می کردند از مردان تقلید کنند" تحمل نمی کرد. او "در زندگی تحت تأثیر و نفوذ هیچ زنی نبود" و "به زنان تا زمانی که زیبا، لطیف و به طرز معتدلی باهوش بودند احترام می گذاشت" (فالاچی، 1976، ص ص 2 – 271). او معتقد بود "موهبت های طبیعی زنان از آن ها می خواهد که قبل از هر چیز همسر و مادر باشند، اما اگر نیازی باشد که سایر نقش ها را ایفا کنند جامعه باید فرصت لازم برای این کار را در اختیارشان بگذارد" (پهلوی، 1960، ص 235). او از فمینیسم غربی بدش می آمد و آن را دوست نداشت و معتقد بود که زنان ایرانی "نه نیازی و نه تمایلی" برای گره زدن منافع خود به چنین چیز مهملی دارند (همان). ملکه، کلیشه آرمانی زن ایرانی رها شده از تبعیض را به نمایش می گذاشت، و به عنوان دارای تمامی چیزهایی بود که شاه مایل بود یک زن داشته باشد. او، در مقام زن، زیبا، لطیف، و باوقار بود؛ در مقام همسر وفادار، مطیع و پرمهر بود؛ در مقام مادر فداکار و دلسوز بود. او معتقد بود که مسئولیت اولش در زندگی نگهداری از شوهر و فرزندانش است اما نقش او در مقام شهبانو او را ملزم به علاقه نشان دادن به امور فراخانوادگی می کند. او مسائل جدی دولت را به دستان شوهرش سپرد و به دنبال علائق "زنانه" مانند رفاه اجتماعی، آموزش و پرورش، هنر و فرهنگ رفت (بلانش، 1978).<br />
ایدئولوژی رسمی جنبش زنان را حتی خیلی سخت تر قبضه کرد. در 1966، شورای عالی سازمان های زنان که شامل تعدادی سازمان مستقل می شد به نفع یک دستی بیشتر و کنترل سفت و سخت تر منحل شد. سازمان زنان ایران تحت ریاست والاحضرت اشرف و معاونت فریده دیبا، مادر ملکه، بنیان گذاشته شد (ساناساریان، 1982، ص ص 93 – 83). هیئت امنای سازمان متشکل از یک زن، خانم فرخ رو پارسا، که وزیر آموزش و پرورش بود و نه مرد، که سمت های سخنگوی سنا، سخنگوی مجلس، وزیر دادگستری، وزیر اقتصاد، وزیر کشور، وزیر بهداشت، شهردار تهران و رئیس پلیس تهران را در اختیار داشتند. این دومین سازمان زنانی بود که از دوران مشروطه به بعد به وجود می آمد و رهبری آن با مردان بود. کانون بانوان که به وسیله ی رضاشاه تشکیل شده بود و سازمان زنان ایران هر دو متشکل از زنان در سطح اجتماعات محلی و مردان در سطوح تصمیم گیری بودند. این سازمان کمیته های مختلفی تشکیل داد که مسئول بهداشت، مبارزه با بی سوادی، آموزش، قانون، رفاه اجتماعی، صنایع دستی، امور بین المللی، امور محلی، عضویت و جمع آوری کمک های مالی بودند. کمیته ها به ریاست زنان طبقه بالا که به دربار متصل بودند تشکیل شده بود (سالنامه ایران، 1967، ص 522). نخستین اجلاس عمومی سازمان در فوریه 1966 برگزار شد که در آن 7 هزار زن شرکت کردند و سالنامه سازمان را تصویب و عزم خود را به گشودن شعبه های سازمان در سراسر کشور اعلام کردند. اعضای سازمان زنان ایران از شرکت در فعالیت های سیاسی منع شده بودند اما این سازمان همکاری نزدیکی در مورد مسائل زنان با نمایندگان زن مجلس و سناتورها و حزب جدید ایران شکل داد. با تأسیس سازمان زنان ایران هم اهداف و هم فعالیت های زنان موضوع دستورات و اعمال نظر از بالا قرار گرفت، مخصوصاً از آن جهت که هیچ سازمان مستقل زنانی اجازه موجودیت نداشت (نجم آبادی، 1991).<br />
سازمان زنان ایران تبدیل به نهادی بسته، هیرارشیک و غیردمکراتیک شد و از زوال و فساد ذاتی این قبیل نهادها صدمه دید. اما این امر لزوماً آن را تبدیل به عروسک خیمه شب بازی شاه نکرد. این سازمان مانند سایر سازمان های رسمی هویت و فرهنگ خاص خود را پدید آورد. بسیاری از زنان سلطنت طلبی که در آن فعالیت می کردند علاقه ای خالصانه به مسئله فرودستی زنان داشتند، و از دهه 1940 در مبارزه برای حقوق زنان شرکت کرده بودند. هویت، فرهنگ و علائق سازمان زنان ایران لزوماً با هویت، فرهنگ و علائق شاه در مورد هر موضع واحد مطابقت نداشت (افخمی، 1984). سازمان زنان ایران نقش مهمی را در ارتقاء سیاست های مثبت در مورد زنان در دستگاه دولتی ایفا کرد (نجم آبادی، 1991، ص ص 3 – 62). در 1975 دبیر آن، مهناز افخمی، به سمت جدید التأسیس وزیر در امور زنان ارتقاء درجه یافت. اساسنامه این سازمان تکمیل شد تا شامل "آماده و هماهنگ سازی زنان برای مشارکت فعال در توسعه ملی ایران در حدود تعیین شده از سوی حزب رستاخیز شود" (ساناساریان،1982، ص 83).<br />
] ...[ در 1975 شاه اعلام کرد که پلورالیسم سیاسی پاسخگوی نیازهای دوران "تمدن بزرگ" نیست. نظام سیاسی دوحزبی لغو شد و حزب رستاخیز به منظور فراهم آوردن رهبری ایدئولوژیک ملت در دوران "تمدن بزرگ" پدید آمد (پهلوی، 1975، صص 205 – 199). حزب در سراسر کشور شعباتی دایر کرد و خواهان عضویت همه شد. شایعات نظارت شنود و تعقیبات ساواک در مورد آنهایی که عضو نبودند و فشار رسمی یی که بر کارمندان دولت و سازمان های خصوصی می آمد به این معنی بود که حزب نیروی بیشترین اعضا را جذب خواهد کرد. تأکید شاه بر نقش ایدئولوژیک (به جای نقش سیاسی) حزب، آن را تبدیل به چیزی شبیه بال ایدئولوژیک ساواک کرد. حزب در نهادهای آموزشی، رفاهی و سایر نهادهای اجتماعی نفوذ کرد و دست به یک مبارزه ایدئولوژیک در دوران آن ها زد. این امر سلطه ی دولتی را بر جامعه کامل کرد و جداییش را از جامعه ی مدنی افزایش داد. در این چارچوب بود که سیاست های جنسیتی دولت نوسازی کننده ساخته شد. </p>

<p>تا اواخر دهه 1960 تنها جایی که بر حقوق زنان تأثیر داشت و دولت به آن دست نزد، خانواده بود. خواست های عمده مطرح شده از سوی جنبش زنان از دوران مشروطیت به بعد، یعنی آموزش، کشف حجاب، عدم جدایی جنس ها از یکدیگر، بالا بردن سن ازدواج زنان، اجازه ورود به حرف، حقوق سیاسی و بهینه سازی حقوق زنان در خانواده، همه به دست آمده بودند، هر چند در حدی محدود و به شیوه ای غیر دمکراتیک، به جز مورد آخر که هیچ توجهی به آن نشده بود.<br />
پس از کسب حقوق سیاسی توجه زنان فعال به سوی مسئله ی خانواده جلب شد. در 1964 مؤسسه مطالعات اجتماعی دانشگاه تهران مطالعه ای در مورد ازدواج انجام داد و دریافت که میانگین سن ازدواج برای مردان بین 25 تا 29 سال و برای زنان بین 15 تا 19 سال است. از مطالعه 1094 مورد قرار ازدواج در تهران و کرمانشاه دریافته شد که 65 درصد از تمامی قراردادهای عقد ازدواج امضا شده در تهران و 47 درصد در کرمانشاه حاوی شرط ضمن عقد گذاشته شده از سوی زنان در مورد گرفتن زن دیگر از سوی شوهر هستند (سالنامه ایران، 1964، ص. 544). همچنین در یک روزنامه ملی گزارش شد که 78 هزار خانواده چند همسر در ایران وجود دارد. تعداد خانوارها در آمارگیری 1966 از قرار 320/069/5 خانواده بود (فریزن و مور، 1977، ص. 112). مقاله روزنامه با گفتن اینکه به خاطر این مسئله که تعداد مردان از زنان بیشتر است اجرای امر چند همسری به این معناست که بسیاری از مردان جوان باید بدون همسر باقی بمانند و به همین دلیل است که در کشور 5/1 میلیون مرد جوان مجرد وجود دارد، علیه چند همسر استدلال می کرد (همان، ص. 541). در همان سال انجمن حمایت از زندگی خانوادگی یک مصاحبه مطبوعاتی ترتیب داد و در مورد عدم توجه نمایندگان زن مجلس به بهترسازی وضعیت قانونی زنان شکایت کرد: "پس از گذشت یک سال از برابری حق رأی نه حتی یک زن یا مرد نماینده مجلس که با رأی زنان انتخاب شده اند قدمی در راه حمایت از حقوق زنان در امور خانوادگی برنداشته اند. هنوز یک شوهر می تواند هر وقت میلش کشید زن خود را بیرون بیندازد" (همان).</p>

<p>در 1967 لایحه ای به وسیله حزب ایران نوین به مجلس برده شد که خواهان اصلاح ساختار خانواده ایرانی بود. در پیش نویس این لایحه سازمان زنان ایران نیز مشارکت داشت و لایحه به لایحه ی قانون حمایت خانواده معروف شد. ادعا می شد که این لایحه خانواده را با محدود یا غیرقانونی کردن عملکردهای رایجی که به ثبات و سلامت خانواده صدمه می زنند حفاظت و حراست می کند. این عملکرد ها تحت عناوین طلاق یک طرفه، چند همسری بر اساس لذت جویی و کام طلبی، و حق مرد برای سرپرستی فرزندان تعریف می شدند. قانون حمایت خانواده برای جایگزینی قانون مدنی سال 1931 و قانون ازدواج سال 1937 در نظر گرفته نشده بود بلکه برای تکمیل کردن این قوانین در حوزه هایی بود که متضاد با نیازمندی های یک جامعه مدرن تلقی شده بودند. قوانین قدیمی به طور کلی برقرار بودند مگر اینکه در تعارض با قانون حمایت  خانواده قرار می گرفتند. در این قبیل مواقع دادگاه ها مجبور بودند بر اساس قانون حمایت خانواده عمل کنند. <br />
قانون حمایت خانواده ی سال 1967 شامل 24 ماده بود. مواد 1 تا 7 سکولاریزاسیون ازدواج و طلاق را که، از زمان وارد شدن آن در قانون مدنی، در کنترل روحانیت بود دوباره طرح کرد.<br />
ماده 8 قانون مشخص می کرد که طلاق تنها در صورتی می تواند صورت بگیرد که درخواست طلاق به یک دادگاه حمایت خانواده داده شود. این دادگاه ها مجبور بودند برای آشتی برقرار کردن بین زن و شوهر اقدام کنند و اگر این اقدام با شکست مواجه می شد یک گواهی عدم سازش صادر نمایند و تنها پس از صدور این گواهی بود که طلاق می توانست ثبت شود. ماده 9 مسئولیت رسیدن به توافق در مورد نگهداری و سرپرستی فرزندان را به عهده زن و شوهر می گذاشت و دادگاه را ملزم می کرد که تنها در مواردی که توافق نقض شود، دخالت کند. این ماده هنگامی کاربرد داشت که هر دو طرف یعنی هم زن و هم شوهر مایل به طلاق بودند و دعوایی در مورد نگهداری و سرپرستی کودکان بینشان وجود نداشت. در غیر این صورت ماده 13 مسئولیت تعیین قرار حضانت فرزندان و نگهداری از آنها را به عهده دادگاه گذاشته بود تا بر اساس آنچه به نفع رفاه کودکان بود تصمیم بگیرد. ماده 14 زندانی شدن مرد یا زن را برای بیش از 5 سال و غیاب و غیبت زن یا مرد را به عنوان دلیلی مشروع برای طلاق به علاوه سایر دلایل عنوان شده در مواد 1132 – 1121 قانون مدنی مشخص می کرد. همچنین به زن، در صورتی که شوهرش بدون رضایت او زن دیگر اختیار می کرد، اجازه تقاضای طلاق داده شده بود. ماده 11 شوهر را نیازمند درخواست اجازه از دادگاه در مورد اختیار کردن زن دوم کرده بود و مجازاتی را در صورتی که چنین نکند برای او در نظر گرفته بود. هنگامی که درخواست اجازه می شد دادگاه برپایه شواهد به دست آمده از طریق پرس و جو، شامل شهادت همسر اول، تصمیم می گرفت. بقیه قانون حمایت خانواده 1976 مواد مربوطه قانون مدنی و قانون ازدواج را تأیید می کرد (نقوی، 1967).<br />
در 1971 یک کنفرانس 6 روزه در مورد برنامه ریزی خانواده به وسیله سازمان زنان ایران و وزارت بهداشت برگزار شد. سن قانونی ازدواج مورد بحث قرار گرفت و توصیه هایی در مورد بالا بردن آن برای زنان و لغو بندهای ماده 1041 قانون مدنی که به زنان اجازه ازدواج زیر سن 15 سال را در شرایط خاص می داد ارائه شد (سالنامه ایران، 1972، ص. 567). در 1972 کمیته مطالعه کننده قانون حمایت خانواده ی 1967 مفاد تکمیلی یی را برای سرپرستی و حضانت فرزندان، مالکیت مشترک دارایی ها خانواده و پرداخت نفقه به زنان مطلقه خارج از اموال خانواده ارائه داد (همان).<br />
در 1973، اتحادیه زنان حقوقدان قانون حمایت خانواده ی سال 1967 را مورد انتقاد قرار داد و این انتقاد به خاطر این بود که قانون اجازه می داد مرد با اجازه زن اول زن دیگری اختیار کند. و همچنین بدین خاطر بود که قانون به زن اجازه نمی داد در صورتی که شوهرش دچار بیماری مسری باشد تقاضای طلاق کند (سالنامه ایران، 1973، ص. 434). سازمان زنان ایران همچنین اعلام کرد که کمیته ی مخصوصی برای بررسی قانون حمایت خانواده تشکیل داده تا متمم قانونی لازم را پیشنهاد کند. در 1975 مجلس لایحه ای تصویب کرد که چند اصلاحیه به این قانون را مطرح می کرد. قانون حمایت خانواده اصلاح شده ی سال 1975 دارای 28 ماده بود. این قانون سن ازدواج را برای مردان به بیست سال و برای زنان به 18 سال رساند، اما از دادگاه های حمایت خانواده خواست تا درخواست ازدواج از سوی زنان بالای 15 سال را مورد ملاحظه قرار دهند. (ماده 23). ماده 18 به زن و مرد حق برابری می داد تا از دادگاه بخواهند جلوی زن یا مردی را که می خواهد به اشتغال های مضر به حال خانواده وارد شود بگیرد. اما دادگاه ها نمی توانستند مانع از کار کردن مردان شوند مگر اینکه معلوم می شد کار مرد تأثیر منفی در امور مالی و سایر امور خانواده ندارد. مواد 16 و 17 ماده 15 قانون سال 1967 را به وسیله مشخص نمودن شرایطی که در تحت آن دادگاه ها می توانند به مردی اجازه دهند تا زن دومی اختیار کند سفت و سخت تر کردند. اینها شامل اجازه زن اول نیز می شد. در حالی که در قانون سال 1967 اگر مردی از نظر مالی قادر بود هیچ امری نمی توانست جلوی دادگاه ها را در مورد اجازه دادن به او برای اختیار کردن زن دوم بگیرد. متمم سال 1975 موافقت دادگاه را در این مورد مشروط به توافق زن اول، عدم رضایت او به داشتن رابطه جنسی با همسر، بیماری ذهنی و فکری، عقیم بودن یا غیبت زن کرده بود. هرچند هر دو قانون مشخص می کردند که زن در صورتی که تصمیم دادگاه را مورد اجازه دادن به شوهرش برای گرفتن زن دوم نپذیرد داری حق تقاضای طلاق است (قربانی، 1989، صص. 6 – 144).<br />
حوزه نهایی سیاست دولت در مورد خانواده مسئله سقط جنین بود. پیش زمینه این مسئله فشار برای کنترل رشد جمعیت بود. مقایسه آمارگیری های سال های 1956 و 1966 آشکار کرد که نرخ رشد جمعیت به 3 درصد افزایش یافته و جمعیت حتی جوانتر از سال 1956 شده است. دولت در سال 1976 در مورد تنظیم خانواده دست به یک ابتکار عمل برای برنامه ای گسترده زد (مؤمنی، 1977، ص. 7). تحقیقی در سال 1969 که در مورد سقط جنین در بیمارستان زنان فرح در تهران انجام پذیرفت نرخ فزاینده سقط جنین از 11 تا 15 درصد را از آغاز برنامه تنظیم خانواده نشان می داد و نتیجه می گرفت که برنامه هنوز به طور مؤثر جلوی بارداری های ناخواسته در بین گروه هایی اجتماعی و اقتصادی فرودست را نگرفته است (جلالی، پیمان، مجد، 1977، ص. 275).<br />
مطالعه ی دیگری که در سال 1974 در بیمارستان زنان تهران انجام شد اشاره به افزایش آرام در شمار سقط جنین ها داشت (سالنامه ایران، 1975،ص. 418). گزارش مربوط بیانگر این امر بود که 60 درصد از 699/30 مورد سقط جنین های انجام شده در این بیمارستان در ده سال گذشته با انگیزه شخصی بوده است. بر طبق این گزارش این سقط جنین ها به وسیله افراد بی تجربه با استفاده از روش های شدید مانند دادن اسید نیتریک، تریاک یا پرمنگنات یا حتی پاره کردن زهدان با سوزن های تیز بافندگی انجام شده بود. در 1977 سقط جنین قانونی شد. براساس قانون جدید سقط جنین دکترها اجازه داشتند عمل سقط جنین را در صورتی که زوج درخواست کننده دلایل قابل قبولی براساس موازین شرع به دکتر ارائه می کردند انجام دهند. اگر جنین کمتر از 12 هفته عمر داشت و سقط جنین زندگی مادر را به مخاطره نمی افکند دکترها می توانستند و اجازه داشتند عمل سقط جنین را انجام دهند. سقط جنین همچنین در مواردی که طفل بنا بود با مرضی غیر قابل درمان به دنیا بیاید مجاز بود (سالنامه ایران، 1977، ص. 423).<br />
بعداً سقط جنین مجانی نیز مجاز شد تا جبران فقدان تأثیرگذاری برنامه تنظیم خانواده را در میان طبقات پایین بنماید. سیاست های کنترل جمعیت با اهداف لابی زنان منطبق شد زیرا بدون شک سوای هر انگیزه ای که پشت سر آنها بود این سیاست ها برای آن دسته از زنانی که به قانون دسترسی داشتند دارای پیامد مثبتی بود.<br />
سایر فشارهای اجتماعی وارد شده بر دولت که با خواسته های زنان تداخل حاصل می کرد شامل آن دسته از خواسته ها برای خانواده های با ثبات و رفاه کودکان می شد. کنترل کردن و محدودسازی حق مردان در مورد طلاق های اجباری نرخ طلاق را در دهه ای که به دنبال تصویب قانون حمایت خانواده سال 1967 آمد از 5/16 درصد در سال 1966 به نرخ سالیانه 8/9 تا 11 درصد در سالهای بعدی کاهش داد (وطندوست، 1985، صص. 2 – 121). حرکت به سوی خانواده تک همسر همچنین در خدمت ثبات خانواده قرار گرفت اگر چه گزارش شده بود که نسبت بین خانوارهای چند همسر به تک همسر به هر حال قابل توجه نیست (مومنی، 1977، ص. 175). این ممکن است یکی از دلایلی باشد که بر طبق آن دلیل بی ارزش بودن پذیرش ریسک دشمنی با روحانیت بر سر لغو چند همسری از سوی دولت روشن می شود. ]...[ برقراری دادگاه های حمایت از خانواده همچنین با سیاست دولتی ادامه ی جریان سکولاریزه کردن آغاز شده توسط رضاشاه برای محدود کردن قدرت روحانیت در یک خط بود.<br />
از سوی دیگر، دولت زیر کنترل نیروهایی بود که با آن دسته از سیاست های دارای توان بالقوه رهایی بخش برای زنان مخالف بودند. محافظه کاری اجتماعی مسئولان دولتی و، به ویژه، خود شاه یکی از این نیروهای مهم فوق الذکر بودند. نیروی دیگر تهدید طغیان روحانیون بود که بالقوه و به دلیل استقلال نهاد شیعه ممکن بود (چنانکه در فصل یک توصیف شده است) و این صدالبته علیرغم سیاست سکوت اکثریت روحانیون در طول این دوره بود. این فشارهای منفی همچنین در قوانین خانواده این دوره انعکاس یافته بودند. علیرغم قانون گذاری پی در پی، قوانین خانواده ایران در اواخر دهه 1970 هنوز مرد را رئیس خانوار تلقی می کردند. هنوز طلاق حق "طبیعی" مرد محسوب می شد درحالی که زن تنها اجازه داشت "به نمایندگی از همسرش" برای طلاق اقدام کند. هنوز مرد دارای این حق بود که از زنش در امور جنسی تمکین بخواهد و طبق قانون او را مجبور به اطاعت کند. چند همسری هنوز علیرغم محدود شدن حق شوهر قانونی بود. زن هنوز می باید از شوهرش برای سفر رفتن و گرفتن محل اقامت جداگانه اجازه می گرفت، هنوز سن قانونی زنان پایین تر از سن مردان برای ازدواج بود، و دختر برای ازدواج اول باید هنوز از پدرش اجازه می گرفت. هنوز به زنان نصف مردان ارث می رسید. تعداد بی شماری امتیازات دیگر برای مردان وجود داشت که رویهمرفته بی هیچ مشاجره ای سلطه پدرسالاری را در روابط خانوادگی در این دوران اثبات می کند.<br />
به این ترتیب، تغییرات خانوادگی در کل تنها خراشی بود بر سطح مشکل نابرابری زن و مرد و هنوز قانون متمرکز بر محدودسازی اضافات قدرت مردان در خانواده بود و به هیچ وجه بر تغییر کامل نابرابری زن و مرد متمرکز نشده بود. در نتیجه ی محافظه کاری اجتماعی مرد بر خانواده سلطه داشت و موقعیت مرئوسی زنان در خانواده علیرغم نیاز تأیید شده به تنظیم ساختار خانواده نسبت به شرایط اجتماعی متغیر به موجودیت خود ادامه می داد.</p>

<p>اغلب گفته شده است که تحت حکومت پهلوی ها موقعیت قانونی زنان سریعتر از موقعیت اجتماعی آنها تغییر یافته است (پاکیزگی، 1978، ص. 217). به نظر می رسد که عکس این امر بهتر موقعیت زنان شهری طبقات مبانی را که به عنوان نفع برندگان اصلی اصلاحات دولت مورد هدف بوده اند منعکس می کند. قانونگذاری پهلوی از پیشرفتی که زنان منفرد در میدانهای اجتماعی و اقتصادی حاصل کرده بودند بسیار بسیار عقب مانده بود. البته می توان به طرز قابل توجیهی استدلال کرد که پیشرفت زنان علیرغم تغییر قانونی محدود و ناکافی و بی ارتباط با تناقضات ایدئولوژی دولتی و سیاست اجتماعی رخ داده است. قبلاً نشان داده شد که چگونه اکثریت اصلاحاتی که در مورد خانواده انجام شد آنقدرها و به قدر کافی به عمق مسئله نرفت تا به طور اساسی مبنای پدرسالارانه خانواده نقش زنان در آن را تغییر دهد. به همین ترتیب، سیاست دولتی تأثیرگذار بر موقعیت اجتماعی زنان دارای ماهیتی محدود و متناقض بود.<br />
در سال 1968 مجلس قانونی در مورد خدمات اجتماعی زنان تصویب کرد. از دختران فارغ التحصیل دبیرستان که متأهل نبودند و مسئولیت مراقبت از بستگانشان را هم نداشتند خواسته شد تا وارد سپاه دانش و بهداشت شوند و دو سال در مناطق روستایی عقب مانده و شهری خدمت کنند. در همان سال، آخرین گروه مشاغل بسته به روی زنان، مشاغل قضایی، درهای خود را بروی آنان باز کرد. در 1970 قانون گذرنامه که از زنان می خواست برای سفر به خارج از کشور اجازه کتبی از شوهرانشان داشته باشند به وسیله ی سناتور مهرانگیز منوچهریان، یک زن مبارز در راه حقوق زنان از سالهای 1950 به بعد، مورد نقد قرار گرفت. او در مقام رئیس اتحادیه زنان حقوقدان که اکنون یک سازمان طرفدار حکومت بود استدلال می کرد که قانون گذرنامه علیه زنان تبعیض قائل شده است. شش سال بعد دولت اعلام کرد که زن لازم نیست برای هر سفر به خارج از شوهرش اجازه داشته باشد همینکه شوهر یک بار اجازه دهد برای سفرهای بعدی نیز نافذ است. این نمونه دیگری از سیاست های جنسیتی دولت در دهه 1970 بود که متمم افزودن به قانون را روا می داشت اما تغییر اساسی اجتماعی را مجاز نمی شمرد. آخرین تغییر قانونی در دهه 1970 لایحه سال 1977 مطرح شده در سنا بود که به زنان اجازه می داد تا زمانی که سن کودکانشان به سه سال نرسیده به صورت پاره وقت در بیرون کار کنند (کیهان هوایی، 47). این لایحه در زمان شاه تبدیل به قانون نشد اما بعدها در جمهوری اسلامی به عنوان یک قانون اسلامی تصویب شد. (نک بخش 3). <br />
قوانین تأثیرگذار بر نقش های اجتماعی زنان که در این دوره تصویب شدند خود گویا هستند. این قوانین با هدف پاسخگویی به نیازمندی های اقتصاد و جامعه مدرن تصویب شده اند اما در عین حال بسیار تکه تکه، محافظه کارانه اند و به استواری در روابط اجتماعی تحت سلطه مردان جای گرفته اند. مقایسه ای بین تغییرات قانونی واقعی و خواسته های عنوان شده جنبش رسمی زنان می تواند بیشتر و بیشتر نمایانگر محدودیت های سیاست دولتی در مورد زنان باشد. در سراسر دهه 1970 تقاضاهای سازمان زنان ایران و سایر زنان طرفدار حکومت بسیار رادیکالتر از اصلاحاتی بود که دولت راضی به قبول آن شد. در سال 1975 سازمان زنان ایران کنفرانسی برای بزرگداشت چهلمین سالگرد کشف حجاب زنان در ایران و شروع سال بین المللی زنان سازمان ملل برگزار کرد. کنفرانس یک قطعنامه 11 ماده ای تصویب کرد که خواهان لغو و نابودی کامل تبعیض علیه زنان و فرصتهای برابر و رفاه برای زنان در تمامی حرفه ها و مشاغل بود.<br />
این قطعنامه منجر به اقدام یا قانونگذاری دولتی نشد. هرچه تقاضاهای زنان محدودتر بود شانس بیشتری وجود داشت که دولت پاسخ مثبتی به آن ها بدهد. تغییرات قانونی محدود و محافظه کار در دهه 1970 با یک ایدئولوژی دولتی که زنان و مردان را کلیشه ای کرد کامل شد. در همان زمانی که برخی از زنان طرفدار حکومت مبارزه ای علیه تبعیض جنسی و استفاده ابزاری جنسی از زنان در جامعه را هماهنگ می کردند، شاه دیدگاه شخصی اش را در مورد زنان با گفتن مطلب زیر بیان کرد: "در چشم قانون شما برابرید اما، لحن مرا ببخشید، نه در توان، در توان برابر نیستید ... شما هرگز یک میکل آنژ یا باخ نداشته اید، حتی هرگز یک آشپز بزرگ هم نداشته اید ... شما هیچ کار بزرگی نکرده اید هیچ کار! (فالاچی 1976).<br />
این سخنان مشروعیت بخشیدن بیشتر به فشار شدید سلطه مردان بر روابط اجتماعی بود، که تجربه اجتماعی را برای بسیاری از زنان تبدیل به تجربه ای از بی قدرتی و وحشت از آینده کرد و بر الگوی مشارکت زنان در آموزش و پرورش، اشتغال و سیاست به وسیله تقویت و اجرای جوانب منفی روابط جنسیتی فراگیر و غالب در جامعه تأثیر گذاشت. علیرغم تبلیغات دولتی که مطبوعات و وسائل ارتباط جمعی غربی وسیعاً به آن اعتقاد داشته و آنها را تکرار می کردند در نتیجه سیاستهای دولتی موقعیت اجتماعی زنان تحولی عمیق در جهت بهتر شدن نیافته بود.<br />
الگوی مشارکت زنان در آموزش و پرورش، اشتغال و سیاست انعکاس دهنده این حقیقت بود که نوسازی یک فرایند هم جنس و متوازن و چیزی با نتیجه منطقی نبود و این نوسازی بر زنان تأثیری کامل و استوار و نامتناقض نگذاشته است. شیوه های تغییر موقعیت زنان روستایی و شهری در دهه های 1960 و 1970 نمونه کاملی از این امر است.</p>

<p>]...[ دولت زنان روستایی را برای مبارزه با بی سوادی، بهداشت و برنامه تنظیم خانواده مورد هدف قرار داد. اما منافعی که این زنان کسب کردند، در نتیجه جهل عمومی و ناسازگاری سیاستهای دولت با شرایط زندگی زنان روستایی، حداقل بود. علیرغم اینکه شمار زیادی از اداره ها برای مناطق روستایی طراحی شده بودند، تعداد اندکی از آنها به طور مؤثر در سطح محلی عمل می کردند (باوئر، 1983، ص. 144). برخی از این اقدامات طراحی شده به هیچ وجه اجرا نشدند: تنها 1 درصد از 60 هزار روستای ایران در سال 1974 دارای مهد کودک روزانه بودند (افشار، 1985، ص. 67). موفقیت سایر اقدامات مانند تنظیم خانواده را عدم کفایت شان خدشه دار کرد (مصور – رحمانی، 1983، ص. 254). نرخ باسوادی در میان زنان روستایی در سالهای 1956، 1966 و 1967 بترتیب 2/1، 3/4 و 5/16 درصد بوده است (مرکز آمار ایران، 1989، ص. 11) که به معنای آنست که در طول 20سال نرخ باسوادی در میان زنان روستایی تنها حدود 15 درصد افزایش داشته است. پس به نظر نمی رسد که مدرنیزاسیون و نوسازی زنان روستا روی هم رفته منجر به ادغام آنها در اقتصاد مدرن بترتیبی با معنا  و بطریقی مثبت با پی آمدهای رهایی بخش شده باشد.]...[</p>

<p>در مورد موقعیت زنان شهری یکبار دیگر باید گفت که فرایند نوسازی برای طبقات مختلف به طرزی متفاوت کار کرده است. زنان شهری طبقات پایین شامل آن دسته از زنانی می شد که از مناطق روستایی به شهرها مهاجرت کرده بودند. این زنان گروهی رو به افزایش را بازنمایی می کردند، زیرا تا سال 1978 جمعیت شهری ایران از یک سوم کل جمعیت به یک دوم کل جمعیت افزایش یافت. زنان مهاجر یا به دنبال مردانشان به شهرها سرازیر شدند یا به طور مستقل به شهر آمدند. گروه اخیر یک سوم کل شمار زنانی بود که از روستا به شهر آمدند. اکثریت قاطع این گروه زنان به دنبال کار به شهر آمدند و مابقی برای آموزش و سایر اهداف (میرانی، 1983، ص. 73). در دهه 1970 تقریباً تمامی بخشهای جمعیت شهری افزایش در درآمد خانواده را تجربه کردند. طبق پژوهشی که در مورد الگوی اشتغال زنان توسط سازمان زنان ایران در سال 1975 انجام شد "هیچ چرخشی از «کارهای زنان» به سمت کارهایی که ماهیتاً فنی باشند رخ نداد و تعداد زنان در حِرَف با پرستیژ بسیار پایین است: در 1974 تنها یکی از 7 یا احتمالاً 10 دکتری که در کشور طبابت می کردند زن بوده است و از 12 هزار مهندسی که مورد سؤال قرار گرفته اند تنها 350 نفر از آنها زن بوده اند" (سازمان زنان ایران، 1975، ص. 8). <br />
این پژوهش همچنین انواع تبعیضاتی را که زنان در باز اشتغال و در سر کار با آنها روبرو بوده اند شناسایی کرد: آنها باید خیلی بیش از مردان مهارت نشان می دادند تا شغل بدست بیاورند، سرِ کار به وسیله کلیشه معروف جلوی ابراز احساسات آنها گرفته می شد و فرصتهای کمتری برای ارتقاء به آنها داده می شد، زیرا در مقایسه با مردان به آنها به چشم افرادی کم سوادتر، کمتر جدی و با کوشایی کمتر نگریسته می شد. زنانی که پیشرفت قابل ملاحظه ای در سر کار می کردند متفاوت از زنان «معمولی» به حساب می آمدند (همان، صص. 42 – 37). این نتیجه گیری را سایر مطالعاتی که در مورد تجربه زنان در آموزش و اشتغال صورت گرفت و نشان دهنده معضلاتی بود که زنان در این میدانها باید با آنها مبارزه کنند تأیید می کرد (وطندوست، 1985، صص. 6 – 125). زنان همچنین به طور معمول با ازار جنسی در دانشگاه یا سر کار مواجه بودند و از آنها انتظار می رفت که با اجازه ی لاس زدن و پیشروی جنسی دادن به رؤسای مذکر سعی کنند باب ارتقاء مقام را بروی خود بگشایند. شکل دیگر آزار جنسیتی بدین ترتیب بود که جلوی پوشیدن لباس اسلامی زنان را در سر کار یا در دانشگاه می گرفتند چرا که بیانیه سیاسی ای علیه تصویر زنانگی تبلیغ شده از سوی دولت تلقی می شد. جنبه دیگر اشتغال زنان که به نقد کشیده می شد غیاب زنان در شغلهای بالا بود و کشفیات پژوهش مورد بحث این بود که حضور زنان در چهار ردیف بالایی مشاغل در صنایع و حرفه های پیشرو، چه در بخش دولتی و چه در بخش خصوصی، بسیار ناچیز بوده است. از 4438 «شغل بالا» که بررسی شدند تنها 340 یا زیر 18 درصد را زنان اشغال کرده بودند که 3 درصد آن مربوط به حرفه پرستاری بود (همان، ص. 10). نوسازی منجر به ادغام زنان شهری در اقتصاد شهر شد و بسیاری از میدانهای فعالیت پیش از آن بسته بروی زنان را بروی زنان طبقات بالایی و متوسط گشود. اما نوسازی لزوماً بر اشتغال زنان بطریقی منسجم و قابل پیش بینی اثر نگذاشت. از اینها گذشته زنان در اقتصاد رسمی بطریقی سر براه و انقیادپذیر ادغام شدند، و از بسیاری جهات ایدئولوژی و قانون گذاری دولت پیشرفت بدست آمده توسط زنان منفرد را در نتیجه توسعه اقتصادی و اجتماعی، بواسطه تقویت جوانب منفی روابط جنسیتی غالب، ناپایدار کرد. فرایند نوسازی نه تنها زنان را در معرض هجوم عمومی «تمدن بزرگ» قرار داد، بلکه همچنین آن ها را اسیر رنج فشارهای اضافی وارد شده بر ایشان از سوی خانواده ها و جوامعشان کرد. به عنوان حاملین شرف خانواده، زنان در میان انتظارات متضاد گرفتار آمده بودند. دولت از یک سو درها را بروی آنها گشود تا به دانشگاه بروند و صاحب مشاغل با حقوق شوند، و از سوی دیگر، از آنها ملعبه جنسی ساخت. خانواده ها خواهان درآمد اضافه ای بودند که زن به خانه می آورد، اما از رهاسازی او از کنترل پدرسالارانه خودداری می ورزیدند.</p>

<p>در دهه های 1960 و 1970 شماری از پاسخ ها علیه ایدئولوژی «تمدن بزرگ» شکل گرفت. فاصله زیادی که در رابطه دولت – شهروند ایجاد شد در نتیجه اختلاف فزاینده بین تبلیغ دولتی ایدئولوژی «تمدن بزرگ» و تجربه زندگی شهروند معمولی، به وسیله سایر بدیل های سیاسی – اجتماعی پر شد. مانند خود فرایند نوسازی، پاسخ های اجتماعی به آن نیز مختلف بودند و در جهات متعدد سکولار و مذهبی توسعه یافتند. برعکس جنبش های اپوزیسیون نیمه اول قرن که رهبران و اعضایشان عمدتاً و نه منحصراً از طبقات میانی و بالایی جامعه بودند، جنبش های اپوزیسیون اصلی دوران پس از 1963 رهبران و اعضایشان را در طبقات پایین و میانی جامعه می جستند. نهایتاً علیرغم چشم اندازهای متفاوتشان تمامی پاسخ های سیاسی به مدرنیزاسیون شامل تعریف خاص هر کدام از روابط جنسیتی می شد و هرکدام از آنها موقعیت خاصی را برای زنان پیشنهاد می کردند.</p>

<p>پاسخ اپوزیسیون سکولار به مدرنیزاسیون که مربوط به زنان می شد حداقل در سه جهت توسعه یافت. اولین پاسخ که محدود به زنان تحصیل کرده متعلق به طبقات میانی و بالایی بود تلاش می کرد تا هم به ورای مفهوم زن به عنوان ملعبه ی جنسی برود و هم به ورای نقد اخلاقی آن. این موضع مبلغ یک جامعه ی باز بود که آزادی جنسی زنان را مجاز شمرد. هیچ تعجبی ندارد که این پاسخ به یک زن ربط یافته است. فروغ فرخزاد، شاعری معروف که در سانحه اتومبیل در سال 1967 کشته شد مظهری شد برای خواست درهم شکستن مرزهای مشروع روابط جنسیتی، که هم دولت مبلغ آن بود و هم رقیبان اخلاقی اش (فرخزاد، 1985؛ ملک، 1984؛ میلانی، 1992). پاسخ سکولار دوم به مدرنیزاسیون می گفت که جامعه ایران باید خود را از غرب زدگی ای که به آن آلوده شده است برهاند. مفهوم غرب زدگی را که در لغت به معنی ضربه خوردن از غرب بود جلال آل احمد، یک شخصیت ادبی مشهور رواج داده بود (آل احمد، 1981). او فرهنگ عامه «آلوده» را نقد کرد و از ایرانیان خواست از پذیرش بی قید و شرط مادیگرایی و مصرف گرایی غربی بپرهیزند. این الترناتیو فرهنگی زنان را به صورت «مدرن اما افتاده و فروتن» بر ساخت. "عروسکهای رنگ آمیزی شده رژیم پهلوی" را رد کرد و مبلغ حفظ و حراست از فروتنی و افتادگی برای زنان مدرن ایرانی شد. (نجم آبادی، 1991، صص. 6 – 65). مفهوم غرب زدگی در شکل سکولارش راه جدیدی برای برخورد با مسئله غامض و لاینحل قدیمی به ارث مانده از عصر مشروطه بود: این که چگونه از غرب بدون از دست دادن اصالت فرهنگ ایرانی منتفع شویم. اما اضمحلال سیاست ملی گرا در دهه 1960 جلوی توسعه این پاسخ را در شکل سکولارش گرفت. این بدیل مدرنیزاسیون بزودی به وسیله مدرنیستهای شیعه اخذ شد و شکل مذهبی رادیکالی گرفت. سومین الترناتیو جایگزین سکولار برای «تمدن بزرگ» را چپ مارکسیست – لنینیست فراهم آورد. بانیان این بدیل ما را به فرایند توسعه سیاست رادیکال سکولار در پی کودتای 1953 و تحول سیاسی 1963 باز می گرداندند. خفقان و سرکوب سیاسی در دهه 1960 و 1970 ماهیت سیاست چپ را به وسیله راندن زنان به سوی فعالیتهای زیرزمینی و به تبعید کشاندن آنها تغییر داد. در دهه 1960 شماری از گروه های زیرزمینی به وسیله اعضای بریده از حزب توده و رفع اوهام توده ای آن ها، و همچنین به وسیله اعضای جبهه ملی که مبلغ پاسخی خشن به سرکوب خشن سیاسی شاه بودند، شکل گرفت. از این گروه ها دو سازمان عمده چریکی بنیانگذاری شدند، مشخصاً سازمان چریکهای فدایی خلق ایران (از این به بعد فدائیان خلق) و سازمان مجاهدین خلق ایران (از این به بعد مجاهدین خلق). این گروههای زیرزمینی در دهه 1960 روی آموزش ایدئولوژیک و چریکی تمرکز کردند و تحلیل ویژه خود را از جامعه ایران عرضه نمودند. ادبیات تولید شده توسط این گروه ها در میان دانشجویان دانشگاه ها محبوبیت یافت و خدمت اساسی یی به ایدئولوژی مارکسیست – لنینیستی در دوران بعد از حزب توده در ایران کرد.<br />
گروههای مارکسیست – لنینیست مبارزه ای محدود اما با نفوذ و تأثیر فراوان را در دهه 1970 در اعتراض علیه سیاست های دولتی در مورد زنان انجام دادند. این مبارزه تحلیل های تاریخی و جاری در مورد زنان را شامل می شد. در سطح تاریخی مارکسیست – لنینیستها تحلیل فردریش انگلس را در مورد انقیاد تاریخی زنان در مورد وضعیت زنان در ایران بکار بستند (در باره  مسئله زن، 1971). این تحلیل از وقایع و تحولات تاریخی خاص ایران جدا ماند. آنچه را که در مورد تحول تاریخی وضعیت زنان در ایران گفته شده بود می شد در مورد هر جامعه دیگری نیز گفت. در سطح جاری آن، تحلیل مارکسیست – لنینیستی در مورد زنان در چارچوب تئوری وابستگی ارائه شد. «امپریالیسم» همان نقشی را در تئوری مارکسیست – لنینیست ایفا می نمود که «اسلام» در تئوری مدرنیزاسیون و تشریح این که عامل اصلی در سرکوب زنان کجاست ایفا می کرد. زنان قربانیان وابستگی ایران به غرب تعریف می شدند و سیاستهای دولت در مورد زنان به عنوان ابزار استثمار امپریالیستی زنان ایران رد می شدند. در این چارچوب، هدف مدرنیزاسیون استفاده از زنان به عنوان مصرف کننده و نیروی کار ارزان برای برآورده سازی منافع بیشتر امپریالیسم امریکا در ایران شمرده می شد. زنانی که به نظر می رسید از مدرنیزاسیون منتفع شده اند همدستان امریکا و رژیم در این توطئه امپریالیستی محسوب می شدند. در حالی که زنان طبقه پایین قربانیان منفعل سرکوب و خفقان رژیم تصویر می شدند، زنان ثروتمند ملعبه های جنسی همدست شاه و سرکوب کننده زنان طبقه پایین به حساب می آمدند. <br />
این تحلیل مارکسیست – لنینیست منجر به چند توصیف انتقادی اصیل و مربوط در مورد تجربیات گروه های محروم مانند زنان طبقه کارگر، زنان روستایی و فواحش شهری شد (در باره ستم کشیدگی زن در ایران، 1972). از اینها گذشته، محدودیت قانونگذاری دولت در برخورد با مشکلات زنان به بحث گذاشته شد و طرز برخوردهای عقب مانده اجتماعی غالب در مورد زنان تحلیل شد و مورد نقد قرار گرفت (کمیته رهایی زنان در ایران، 1978). بعلاوه، تحلیل مارکسیست – لنینیست منجر به تدوین یک دسته خواسته ها برای رهایی زنان شد. جنبش مارکسیست – لنینیست آرزوهایش را برای زنان در مطالبه ی منفرد و عام برابری کامل حقوقی زنان و مردان در تمامی حوزه ها بیان کرد. هرچند رایج این بود که خواسته بالا را با گفتن جمله ای مبنی بر این که برابری همه جانبه مردان و زنان در یک جامعه سرمایه داری ممکن نیست تعریف کنند. بنابراین این خواسته خواسته ای بود که در جامعه سرمایه داری مطرح می شد و باید در جامعه سوسیالیستی به وقوع می پیوست.<br />
در ارتباط با سازمانهای چریکی رفتار با اعضاء زن، عملکرد واقعی اغلب بسیار متفاوت با تساوی رفتار با مردان و زنان بود که آنها در تئوری تبلیغ می کردند. مشارکت زنان در جنبش چریکی نسبتاً مشخص و ویژه بود و جنبش بسیاری از اعضاء زن و طرفداران زن خود را از طبقات پایین و متوسط جذب می کرد (آبراهامیان، 1980). بسیاری از قهرمانان زن در دهه مبارزه مسلحانه علیه رژیم ظهور کردند از جمله اشرف دهقانی افسانه ای (آذری، 1983، صص. 4 – 183). <br />
اما، اگرچه تجربه بسیاری از اعضاء و طرفداران زن نشان می داد که در درون گروه های چریکی استانداردها و هنجارهای دوگانه و تبعیض آمیزی وجود دارد، داروی شفابخش مارکسیست – لنینیست برای درمان زنان به عنوان ملعبه جنسی، «مذکرسازی» زنان بود. زن مارکسیست – لنینیست لباسی مشابه رفیق مردش می پوشید، موی خود را کوتاه نگه می داشت، از لوازم آرایش استفاده نمی کرد و از پوشیدن کفش پاشنه بلند خودداری می ورزید. او را تشویق می کردند که سرسخت باشد و عواطفش را سرکوب کند. اما حتی انجام دادن همه اینها برای او رفتار برابر در درون سازمان را به ارمغان نمی آورد. کلیشه سازی جنسی زنانه این جا هم عمل می کرد، و از اعضا و هواداران زن انتظار می رفت که هم وظایف خود را انجام دهند و هم مبارز راه آزادی باشند. جنبش چریکی مارکسیست – لنینیست با نفوذترین جایگزین سکولار برای مدرنیزاسیون در دهه 1970 بود. علیرغم جدایی اش از «توده ها» که نمایندگی آنها هدفش بود، جنبش توانست دیدگاهی در مورد آینده جامعه در ایران و موقعیت زنان در آن بسازد که بعداً اهمیت درجه اولی در چارچوب انقلاب ایران 9 – 1977 به دست آورد. جنبش، رهایی ایران را در سرنگونی سرمایه داری و رابطه وابستگی به غرب که حافظ آن بود می دانست. به زنان نقش مهم نگهداری و سرنگونی نظام موجود داده شده بود. مشارکت زنان در جنبش چریکی انعکاس دهنده الگوی ورود زنان به همه حوزه های جامعه بود. اما «مذکر شدن» زنان در ظاهر و عمل حاکی از تمایل جدید نیروهای سکولار برای فرا رفتن از مرزهای روابط جنسیتی به حدی بی سابقه بود.</p>

<p>دهه های 1960 و 1970 همچنین شاهد پاسخی مذهبی به مدرنیزاسیون بود. برعکس برخی از انتظارات فرایند مدرنیزاسیون در ایران مذهب را ریشه کن نکرد. آنچه به وسیله دولت قویاً سرکوب شد قدرت سیاسی روحانیون بود. دولت، در حالیکه کجروی سیاسی نهاد شیعه را کنترل می کرد، اجازه داد اسلام در سطح توده ها شکوفا شود. پاسخ مذهبی به مدرنیزاسیون به سبک غربی بازگشت به «سنت» پیشا مدرن نبود. برعکس مذهب "محصولات توسعه را مصرف کرد"، خود را در ساختارها و نهادهای مدرن جا کرد و یک ایدئولوژی سیاسی مدرن را از نو ساخت (بایکان، 1990).</p>

<p>اصول شریعت در مورد خانواده از قبل در حکومت رضاشاه در شکل قانون مدنی قانونی شده بود. اما این حقیقت که علیرغم این امر، روحانیون تلاش می کردند تا همان اصول را به زبانی همچنان مذهبی در کتابهایشان تشریح کنند نشان می داد که آنها این را ضروری می دانند که سلطه خود را بر خانواده به عنوان یک حوزه نفوذ مذهبی حفظ کنند. سرکوب سیاسی روحانیون منجر به تقویت مدعای آنها در مورد خانواده شد. در جو و فضای مدرنیزاسیون دولتی، ادعای تجدید شده در مورد خانواده و زنان این مسئله را تبدیل به صحنه جنگ قدرت بین دولت و نهاد شیعه کرد. توضیح المسائل آیت الله خمینی نمونه خوبی از این امر است که چگونه در کتابهای دستورات مذهبی زنان و خانواده ساخته و پرداخته می شدند. توضیح المسائل فوق خاوی این دغدغه فکری است که چطور جامعه مسلمین را در برابر حملات مدرنیزاسیون حفظ کند. این امر به وسیله دستوراتی که هدف از آن ها در جای خود قرار دادن زنان و مردان در خانواده بود و افزایش ظرفیت بازتولید نسل جامعه مسلمان تا حداکثر ممکن را ترویج می کرد انجام می شد.<br />
خلاصه این که، زنا با محارم با دقت بسیار تعریف شده بود؛ سن ازدواج برای مردان بسیار پایین بود و زنان تشویق می شدند تا قبل از رسیدن به سن بلوغ ازدواج کنند؛ مردان مجاز به تعدد زوجات و صیغه گرفتن به عنوان یک حق بودند. در تمامی این موارد، تأکید بر تولید مثل بود. مردان تشویق می شدند تا فعالیت عمده جنسی خود را با نگاهی به توالد انجام دهند و مجاز به داشتن فعالیت جنسی برای لذت تنها پس از آن بودند. اما برای زنان رابطه جنسی و توالد در همه حال جدایی ناپذیر بود. فعالیت جنسی مردان به عنوان عملی فعال و فعالیت جنسی زنان به عنوان عملی منفعل تعریف می شد. به زنان گفته می شد که تسلیم سدن به امیال جنسی شوهرانشان یک وظیفه دینی برای آنها است (رساله توضیح المسائل، ص. 314). به زنان باردار ... با ملاطفت برخورد می شد و یک ردیف کامل احکام در مورد شیردادن به طفل عرضه می شد.<br />
مردان رؤسای خانواده هایشان به حساب می آمدند و به زنان امر می شد که حق ندارند بدون اجازه شوهر از خانه خارج شوند. به زنان باکره دستور داده می شد که بدون اجازه و رضایت پدرشان ازدواج نکنند و بچه ها در موقع طلاق در اختیار پدرشان قرار می گرفتند. مادر طلاق گرفته می توانست از سوی پدر در مورد طفل مذکر تا دو سال و در مورد طفل مؤنث تا 7 سال از کودک نگهداری کند. طلاق یک حق طبیعی برای مرد بود اما زنان می توانستند شرط ضمن عقدی را در ازدواج اعمال کنند که بر اساس آن مشخص شود تحت چه شرایطی می توانند تقاضای مجوز طلاق نمایند. زنان نصف مردان ارث می بردند و شهادت یک مرد برابر با شهادت دو زن محسوب می شد. زنان از ورود به قوه قضائیه منع شده بودند و به هر حال نمی توانستند بدون رضایت شوهر کار کنند. پاسخ آیت الله خمینی به قانون حمایت خانواده سال 1967 اخطاریه ای بود که به مؤمنان علیه همراهی با آن داده شد:<br />
قانونی که اخیراً توسط مجلس غیر قانونی تحت نام قانون حمایت خانواده به منظور نابودی زندگی خانواده مسلمان تصویب شده است مخالف اسلام است، و هم صادرکنندگان و هم اجراکنندگان این قانون در برابر شریعت گناهکارند. زنانی که در دادگاههای خانواده طلاق می گیرند باید طلاق خود را باطل شده به حساب آورند و اگر دوباره ازدواج کنند دست به زنا زده اند و معصیت کرده اند. هر کسی هم که آگاهانه با چنین زنی ازدواج کند زناکار است و باید بر اساس شریعت او را حد زد. فرزندان این زنها و مردان نامشروعند و نمی توانند صاحب ارث باشند (همان، صص. 88 – 259). اما، آیت الله خمینی در آن زمان یک صدای سیاسی تنهای در تبعید بود. اکثریت روحانیون شیعه با قانون حمایت خانواده همراهی کردند. مخصوصاً از آنجا که این قانون آشکارا با شریعت متضاد نبود. حتی در مسائلی مانند سقط جنین و تنظیم خانواده مخالفت عمومی بسیار اندکی از سوی روحانیون به عمل آمد. در بین روحانیون یک قبول عام در مورد تنظیم خانواده وجود داشت (فریزن و مور، 1977، ص. 78). در مورد سقط جنین دیدگاهها بیشتر تقسیم شده بودند. برخی عقیم سازی را منع کردند و سقط جنین را در هر مرحله ای از حاملگی رد کردند (همان). برخی سقط جنین را تا صد و بیستمین روز حاملگی قابل قبول دانستند. دیدگاه اخیر که متعلق به روحانیون غیر مخالف مانند آیت الله بهشتی بود در دهه 1970 کاملاً تفوق یافت (مصور – رحمانی، 1983).</p>

<p>منابع:<br />
   <br />
پهلوی، محمد رضا شاه (1354) به سوی تمدن بزرگ. تهران: مرکز پژوهش و نشر فرهنگ سیاسی دوران پهلوی. <br />
خمینی [آیت اله]، روح اله، رساله توضیح المسائل. قم.   <br />
قربانی، فرج اله (1368) خانواده، مجموعه کامل قوانین و مقررات . تهران: انتشارات فردوسی. <br />
ملک، فرناز (1984) ندایی از دیار تجربه های عقیم عشق [درباره شعر عاشقانه فروغ فرخزاد]. در نیمه دیگر، سال 1، شماره 1، بهار 1363.  </p>

<div dir="ltr">Abrahamian, Ervand (1980) "The Guerrilla Movements in Iran 1963-1977". In Middle East Report, no. 6, March-April.

<p>Afkhami, Mahnaz (1984) "A Future in the Past – The Pre-Revolutionary Women's Movement". In R. Morgan (ed.) Sisterhood is Global. Garden City: Anchor Books.</p>

<p>Afshar, Haleh (1985) Women, Work, and Ideology in the Third World. London: Tavistock.</p>

<p>Al-Ahmad, Jalal (1981) Plagued by the West. Translated by Paul Sprachman. New York: Caravan Books. </p>

<p>Azari, Farah (1983) Women of Iran: The Conflict with Fundamentalist Islam. London: Ittaca Press.</p>

<p>Bauer, Janet (1983) "Poor Women and Social Consciousness in Revolutionary Iran". In G. Neshat (ed.) Women and Revolution in Iran.</p>

<p>Baykan, Aysegul (1990) "Women between Fundamentalism and Modernity". In B. S. Turner (ed.) Theories of Modernity and Postmodernity. London: Sage Publications.  </p>

<p>Blanch, Lesley (1978) Farah: Shahbanu of Iran, Queen of Persia. London: Collins.</p>

<p>Committee For Women's Liberation in Iran (1978) Do Maghaleh darbareh Setamkeshidegi Zan dar Iran ["Two articles on women's oppression in Iran]. London, 1357. </p>

<p>Fallaci, Oriana (1976) Interview with History. Boston: Houghton Mifflin. </p>

<p>Farrokhzad, Forough (1985) A Re-birth. Translated and introduced by David Martin. USA: Mazda Publishers.</p>

<p>Friesen, John K. and Moore, Richard V. (1977) "Iran". In D. Momeni (ed.) The Population of Iran.</p>

<p>Iran Almanac: Book of Facts (1962-77). Tehran: Echo of Iran. </p>

<p>Jalali, G. H. and Payman, H. and Majd, A. (1977) "Study of Abortion at Farah Maternity Hospital, Tehran". In D. Momeni (ed.) The Population of Iran.</p>

<p>Milani, Farzaneh (1992) Veils and Words: The Emerging Voices of Iranian Women Writers. Syracuse: Syracuse University Press.</p>

<p>Mirani, Kaveh S. (1983) "Social and Economic Change in the Role of Women: 1956-1978". In G. Neshat (ed.) Women and Revolution in Iran.</p>

<p>Momeni, Djamshid (1972) "The Difficulties of Changing the Age of Marriage in Iran". In Journal of Marriage and the Family. August.</p>

<p>Mossavar-Rahmani, Yasmin (1983) "Family Planning in Post-Revolutionary Iran". In G. Neshat (ed.) Women and Revolution in Iran.</p>

<p>Najmabadi, Afsaneh (1991) "Hazards of Modernity and Morality: Women, State and Ideology in Contemporary Iran". In D. Kandyoti (ed.) Women, Islam and State.</p>

<p>Naqvi, Alireza (1967) "The Family Laws of Iran", 4 parts. In Islamic Studies, vols. 6 and 7, no. 2-4, June 1967-September 1968.</p>

<p>On the Oppression of Women in Iran [Darbareh Setam keshidegi Zan dar Iran] (1972). Author(s) unknown. New York: Entesharat Fanus, 1351.</p>

<p>On the Question of Women [darbareh Masaleh Zan] (1971). Author(s) unknown. New York: Entesharat Fanus, 1350. </p>

<p>Pahlavi, Mohammad Reza Shah (1960) Mission For My Country. London: Hutchinson.</p>

<p>Pakizegi, Behnaz (1978) "Legal and Social Positions of Iranian Women". In L. Beck and N. Keddie (eds.) Women in the Muslim World.</p>

<p>Sanasarian, Eliz (1982) The Women's Rights Movement in Iran. New York: Praeger.</p>

<p>Statistical Centre of Iran, Plan and Budget Organization (1989) A Statistical Reflection of the Islamic Republic of Iran, no. 5. Tehran, 1368. </p>

<p>Vatandoust, Gholam Reza (1972) Seyyed Hasan Taqizadeh and "Kaveh": Modernism in Post-Constitutional Iran (1916-1921). Ph.D. Dissertation. University of Washington.</p>

<p>Women's Organisation of Iran (1975) The Employment of Women. Tehran: Women's Organisation of Iran.</p>

<p></p>

<p><br />
</p>
    </div>
    
  </div>
  <!-- [/text] -->

  <!-- [commentbox] -->
  
  <!-- [/commentbox] -->

  <!-- [copyright] -->
  <div id="copyright">
    <div id="ultrapain">
      <div><a target="_blank" href="http://ultrapain.com/"></a></div>
    </div>
    <div id="newwindow">
      <form name="targetform">
        <input type="checkbox" name="targetnew" onclick="hyperlinks(this.checked)" />
      </form>
    <div>
  </div>
  <!-- [/copyright] -->

  </div>
</body>


<!-- Mirrored from zanestan/issue32/07,10,23,06,53,04/ by HTTrack Website Copier/3.x [XR&CO'2014], Sun, 25 May 2025 04:18:07 GMT -->
</html>